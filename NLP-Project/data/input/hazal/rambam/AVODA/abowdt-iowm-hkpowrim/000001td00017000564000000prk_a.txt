עבודת כל חמש עשרה בהמות אלו הקריבין ביום זה אינה אלא בכהן גדול בלבד , אחד כהן המשיח / המשוח / בשמן המשחה או המרובה בבגדים , ואם היתה שבת אף מוסף שבת אין מקריב אותו אלא כהן גדול , וכן שאר העבודות של יום זה כגון הקטרת הקטורת של כל יום והטבת הנרות הכל עשוי בכהן גדול נשוי שנאמר וכפר בעדו ובעד ביתו ביתו זו אשתו . 
בשבעת ימים אלו מזין עליו מאפר הפרה בשלישי להפרשתו ובשביעי שהוא ערב יום הכפורים שמא נטמא במת ולא ידע , ואם חל יום שבת בשלישי או בשביעי שלו דוחין את ההזייה . 
כל שבעת הימים מרגילין אותו בעבודות , זורק את הדם ומקטיר את הקטרת ומטיב את הנרות ומקטיר איברי תמיד על המזבח כדי שיהיה רגיל בעבודה ביום הכפורים , ומוסרין לו זקנים מזקני בית דין וקוראים לפניו ומלמדין אותו עבודת היום וסידורה ואומרין לו אישי כהן גדול קרא אתה בפיך שמא שכחת או שמא לא למדת דבר זה , וערב יום הכפורים בשחרית היו מעמידין אותו בשערי המזרח ומעבירין לפניו פרים ואילים וכבשים כדי שיהיה מכיר ורגיל בעבודה . 
כל שבעת הימים לא היו מונעין ממנו מאכל ומשקה , ערב יום הכפורים עם חשיכה לא היו מניחין אותו לאכול הרבה שהמאכל מביא את השינה , ולא היו מניחין אותו לישן שמא יראה קרי , ולא היו מאכילין אותו דברים המרגילין לשכבת זרע כגון ביצים וחלב חם וכיוצא בהן . 
כל לילי יום הכפורים כהן גדול יושב ודורש אם היה חכם , ואם היה תלמיד דורשים לפניו , אם היה רגיל לקרוא קורא ואם לאו קורין לפניו , כדי שלא יישן , ובמה קורין לפניו , בכתבי הקדש , בקש להתנמנם פרחי לויה מכין לפניו באצבע צרדה , ואומרים לו אישי כהן גדול עמוד והצטנן מעט על הרצפה כדי שלא תישן , ומתעסקין עמו עד שמגיע זמן שחיטה , ולא היו שוחטין עד שמכירין שעלה עמוד השחר בודאי שמא ישחטו בלילה . 
