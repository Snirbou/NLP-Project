כל מעשה התמידין והמוספין של יום זה כהן גדול עושה אותן והוא לבוש בבגדי זהב , ועבודות המיוחדות ליום זה בבגדי לבן , ועבודה המיוחדת ליום זה היא מעשה הפר של כהן גדול , ושני השעירים שאחד מהן שעיר המשתלח , והקטרת הקטורת בקדש הקדשים , כל אלו בבגדי לבן הם נעשים . 
כל הטבילות האלו והקידושין כולן במקדש שנאמר ורחץ את בשרו במים במקום קדוש , חוץ מטבילה ראשונה שהוא רשאי לטבול אותה בחול שאינה אלא להוסיף כוונתו , שאם יזכור טומאה ישנה שבידו יפרוש ממנה בטבילה זו לשמה , וכל כהן שלא טבל בין בגדים לבגדים או שלא קדש בין בגד לבגד ובין עבודה לעבודה ועבד , עבודתו כשירה . 
היה כהן גדול זקן או חולה מלבנין עששיות של ברזל באש מבערב ולמחר מטילין אותן במים כדי להפיג צינתן שאין שבות במקדש , או מערבין מים חמין במי המקוה עד שתפיג צינתן . 
כל הכהנים והעם העומדים בעזרה כשהם שומעים את השם המפורש יוצא מפי כהן גדול בקדושה ובטהרה , היו כורעים ומשתחוים ונופלים על פניהם ואומרים בשכמל"ו שנאמר כי שם ה' אקרא הבו גודל לאלהינו , ובשלשת הוידויים היה מתכוין לגמור את השם כנגד המברכין ואומר להן תטהרו , וכל היום כשר לוידוי יום הכפורים ולוידוי הפרים הנשרפים . 
