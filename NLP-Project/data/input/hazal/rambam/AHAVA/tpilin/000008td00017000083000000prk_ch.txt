פרשה פתוחה יש לה שתי צורות , אם גמר באמצע השיטה מניח שאר השיטה פנוי ומתחיל הפרשה שהיא פתוחה מתחלת השיטה השנייה , במה דברים אמורים שנשאר מן השיטה ריוח כשעור תשע אותיות , אבל אם לא נשאר אלא מעט או אם גמר בסוף השיטה מניח שיטה שנייה בלא כתב ומתחיל הפרשה הפתוחה מתחלת שיטה השלישית . 
פרשה סתומה יש לה שלש צורות , אם גמר באמצע השיטה מניח ריוח כשיעור ומתחיל לכתוב בסוף השיטה תיבה אחת מתחלת הפרשה שהיא סתומה עד שימצא הריוח באמצע , ואם לא נשאר מן השיטה כדי להניח הריוח כשיעור ולכתוב בסוף השיטה תיבה אחת יניח הכל פנוי ויניח מעט ריוח מראש שיטה שנייה ויתחיל לכתוב הפרשה הסתומה מאמצע שיטה שנייה , ואם גמר בסוף השיטה מניח מתחלת שיטה שנייה כשיעור הריוח ומתחיל לכתוב הסתומה מאמצע השיטה , נמצאת אומר שפרשה פתוחה תחלתה בתחלת השיטה לעולם ופרשה סתומה תחלתה מאמצע השיטה לעולם . 
ספר שאינו מוגה במלא וחסר אפשר לתקנו ולהגיהו כמו שבארנו , אבל אם טעה בריוח הפרשיות וכתב פתוחה סתומה או סתומה פתוחה או שהפסיק והניח פנוי במקום שאין בו פרשה או שכתב כדרכו ולא הפסיק בריוח במקום הפרשה או ששינה צורת השירות הרי זה פסול ואין לו תקנה אלא לסלק את כל הדף שטעה בו . 
ולפי שראיתי שיבוש גדול בכל הספרים שראיתי בדברים אלו , וכן בעלי המסורת שכותבין ומחברין להודיע הפתוחות והסתומות נחלקים בדברים אלו במחלוקת הספרים שסומכין עליהם , ראיתי לכתוב הנה כל פרשיות התורה הסתומות והפתוחות וצורת השירות כדי לתקן עליהם כל הספרים ולהגיה מהם , וספר שסמכנו עליו בדברים אלו הוא הספר הידוע במצרים שהוא כולל ארבעה ועשרים ספרים שהיה בירושלים מכמה שנים להגיה ממנו הספרים ועליו היו הכל סומכין לפי שהגיהו בן אשר ודקדק בו שנים הרבה והגיהו פעמים רבות כמו שהעתיקו ועליו סמכתי בספר התורה שכתבתי כהלכתו . 
ויגש אליו , ואלה שמות , ואת יהודה , שלשתן סתומות , ויהי אחרי הדברים , ויקרא יעקב , שמעון ולוי , יהודה , זבולן , יששכר , כולן פתוחות , והן שש , דן , גד , מאשר , נפתלי , בן פרת יוסף , חמשתן סתומות , בנימין פתוחה , מנין הפתוחות שלש וארבעים , והסתומות שמונה וארבעים הכל תשעים ואחת . 
מנין הפתוחות של ספר זה שלשים וארבע , והסתומות מאה ועשרים וארבע , הכל מאה וחמשים ושמונה , מנין הפתוחות של כל התורה מאתים ותשעים , ומנין הסתומות שלש מאות ושבעים ותשע , הכל שש מאות וששים ותשע . 
שירת הים כותבין אותה בשלשים שיטות , שיטה ראשונה כדרכה ושאר השיטות אחת מניחין באמצעה ריוח אחד ואחת מניחין הריוח בשני מקומות באמצעה עד שתמצא השיטה חלוקה לשלש ונמצא ריוח כנגד הכתב וכתב כנגד הריוח . 
וזו היא צורתה / במקור מופיע במקום זה צורת הכתיבה של שירת הים / . 
כל התורה כולה בין בשירות בין בשאר הכתב יתכוין שתהיה אות סמוכה לחברתה ביותר ולא תדבק בה ולא תתרחק ממנה כדי שלא תתראה התיבה כשתי תיבות אלא יהיה בין אות לאות כחוט השערה , ואם הרחיק אות מאות כדי שתראה התיבה כשתי תיבות לתינוק שאינו רגיל הרי זה פסול עד שיתקן . 
