כל נפש חיה שהיא ברשותו של אדם שהזיקה הבעלים חייבין לשלם שהרי ממונם הזיק שנאמר + שמות כ"א prefix=כ " ה + כי יגוף שור איש את שור רעהו וכו ' , אחד השור ואחד שאר בהמה חיה ועוף , לא דיבר הכתוב בשור אלא בהווה . 
וכמה משלם , אם הזיקה בדברים שדרכה לעשותם תמיד כמנהג ברייתה כגון בהמה שאכלה תבן או עמיר או שהזיקה ברגלה כדרך הילוכה חייב לשלם נזק שלם מן היפה שבנכסיו ש נ' + שמות כ"ב ד' + מיטב שדהו ומיטב כרמו ישלם . 
ואם שינת ועשת מעשים שאין דרכה לעשותם תמיד והזיקה בהן כגון שור שנגח או נשך חייב לשלם חצי נזק מגוף המזיק עצמו ש נ' + שמות כ"א prefix=ל " ה + ומכרו את השור החי וחצו את כספו וגו ' . 
כיצד שור שוה מנה שנגח לשור שוה עשרים והמיתו והרי הנבלה שוה ארבעה בעל השור חייב לשלם שמונה שהוא חצי הנזק , ואינו חייב לשלם אלא מגוף השור שהזיק ש נ' ומכרו את השור החי , לפיכך אם המית שור שוה עשרים לשור שוה מאתים והנבלה שוה מנה אין בעל הנבלה יכול לומר לבעל החי תן לי חמשים אלא אומר לו הרי שור שהזיק לפניך קחהו ולך אפילו אינו שוה אלא דינר , וכן כל כיוצא בזה . 
העושה מעשה שדרכו לעשותו תמיד כמנהג ברייתו הוא הנקרא מועד , והמשנה ועשה מעשה שאין דרך כל מינו לעשות כן תמיד כגון שור שנגח או נשך הוא הנקרא תם , וזה המשנה אם הורגל בשינויו פעמים רבות נעשה מועד לאותו דבר שהורגל בו ש נ' + שמות כ"א prefix=ל " ו + או נודע כי שור נגח הוא . 
חמשה מעשים תמים יש בבהמה ואם הועדה לאחד מהן נעשית מועדת לאותו מעשה , ואלו הן : הבהמה אינה מועדת מתחילתה לא ליגח ולא ליגוף ולא לישוך ולא לרבוץ על כלים גדולים ולא לבעוט , ואם הועדה לאחד מהן הרי זו מועדת לו , אבל השן מועדת מתחילתה לאכול את הראוי לה , והרגל מועדת מתחילתה לשבר כדרך הילוכה , והבהמה מועדת מתחילתה לרבוץ על פכין קטנים וכיוצא בהם ולמעך אותן . 
חמשה מיני בהמה מועדין מתחלת ברייתן להזיק ואפילו הן תרבות , לפיכך אם הזיקו או המיתו בנגיחה או בנשיכה ודריסה וכיוצא בהן חייב נזק שלם , ואלו הן : הזאב והארי והדוב והנמר והברדלס , וכן הנחש שנשך הרי זה מועד ואפילו היה תרבות . 
כל מועד משלם נזק שלם מן היפה שבנכסיו וכל תם משלם חצי נזק מגופו , במה דברים אמורים בשנכנסה הבהמה לרשות הניזק והזיקתהו אבל אם נכנס הניזק לרשות המזיק והזיקתהו בהמתו של בעל הבית הרי זה פטור על הכל שהרי הוא אומר לו אילו לא נכנסת לרשותי לא הגיע לך הזק , והרי מפורש בתורה + שמות כ"ב ד' + ושלח את בעירה ובער בשדה אחר . 
הזיקה ברשות הרבים או בחצר שאינה של שניהן לא למזיק ולא לניזק או בחצר שהיא של שניהן והרי היא מיוחדת להניח בה פירות ולהכניס לה בהמה כגון הבקעה וכיוצא בה , אם בשן ורגל הזיקה כדרכה הרי זה פטור מפני שיש לה רשות להלך בכאן ודרך הבהמה להלך כדרכה ולאכול ולשבר כדרך הילוכה , ואם נגחה או נגפה או רבצה או בעטה או נשכה , אם תמה היא משלם חצי נזק ואם מועדת משלם נזק שלם . 
היתה החצר של שניהן מיוחדת לפירות ולא להכניס לה בהמה והכניס לה אחד מן השותפין בהמתו והזיקה חייב אפילו על השן ועל הרגל , וכן אם היתה מיוחדת לבהמה לשניהן והיה רשות לאחד מהן בלבד להכניס לה פירות והזיקה פירותיו חייב אף על השן ועל הרגל . 
שלשה אבות נזקים בשור , הקרן והשן והרגל , תולדות הקרן נגיפה נשיכה רביצה בעיטה , תולדות השן אם נתחככה בכותל להנייתה והזיקה בחיכוכה וכן אם טנפה פירות להנייתה , תולדות הרגל הזיקה בגופה דרך הילוכה או שהזיקה בשערה דרך הילוכה או שכשכשה בזנבה או באוכף שעליה בפרומביא שבפיה בזוג שבצוארה וכן חמור שהזיק במשאו בשעת הילוכו ועגלה המושכת שהזיקה בשעת משיכתה , כל אלו תולדות הרגל הן וברשות הרבים פטורין וברשות הניזק משלמין נזק שלם . 
כשכשה בזנבה כשכוש רב שאין דרכה תמיד והזיקה ברשות הרבים או שכשכשה בגיד שלה ברשות הרבים והזיקה פטור , ואם תפש הניזק גובה חצי נזק ממה שתפש , שזה הדבר ספק הוא אם אלו תולדות הקרן שחייב עליה ברשות הרבים או תולדות הרגל שפטור עליה ברשות הרבים כמו שביארנו . 
