שור של ישראל שנגח שור של הקדש או של הקדש שנגח שור של ישראל פטור ש נ' + שמות כ"א prefix=ל " ה + שור רעהו , וכל הקדשים שחייבין עליהן מעילה הן שאין בהן דין נזקין , ופסולי המוקדשין יש בהן דין נזקין בין שהזיקו בין שהוזקו שהרי יצאו לפדיון ולהיותן חולין . 
שלמים שהזיקו גובה מבשרם ואינו גובה מן הבשר כנגד האימורין שהאימורין של קדשים קלים מועלין בהן כמו שביארנו בהלכות מעילה , וכן תודה שהזיקה גובה מבשרה ואינו גובה מן הלחם הבא עמה שאין הלחם מכלל הבשר . 
וכיצד גובה , שיאכל הניזק וחבורתו מן הבשר בקדושה כנגד חצי נזק שלו . 
וכיצד אינו גובה כנגד האימורין , שאם היה לו לגבות בחצי נזקו שוה דינר והיה כל הבשר עם האימורין שוה שני דינרים והבשר בלא אימורין שוה דינר וחצי אינו גובה שני שלישי הבשר אלא חצי הבשר בלבד . 
וכן שור ההפקר שהזיק פטור ש נ' שור רעהו עד שיהיו הנכסים מיוחדים לבעלים , כיצד , שור ההפקר שנגח וקודם שיתפוש אותו הניזק עמד אחר וזכה בו הרי זה פטור , ולא עוד אלא שור המיוחד לבעלים שהזיק ואחר שהזיק הקדישו או הפקירו הרי זה פטור עד שיהיו לו בעלים בשעת היזקו ובשעת העמדה בדין . 
שור של ישראל שנגח שור של נכרי בין תם בין מועד פטור , לפי שאין הגוים מחייבין את האדם על בהמתו שהזיקה והרי אנו דנין להם כדיניהן , ושור של נכרי שנגח שור של ישראל בין תם בין מועד משלם נזק שלם , קנס הוא זה לגוים לפי שאינן זהירין במצות אינן מסלקין הזיקן ואם לא תחייב אותן על נזקי בהמתן אין משמרין אותה ומפסידין ממון הבריות . 
שור תם שהזיק אם מכרו המזיק עד שלא עמד בדין אע"פ שהוא מכור הרי הניזק גובה ממנו וחוזר הלוקח וגובה מן המזיק שמכר לו , שכיון שנגח קול יש לו ולא היה לו ליקח עד שיגבה הניזק . 
הקדישו המזיק הרי זה מוקדש כדי שלא יאמרו הקדש יוצא בלא פדיון , שחטו גובה הניזק מבשרו , נתנו במתנה מה שעשה עשוי ויגבה הניזק ממנו . 
הזיק ועמד בדין ואחר כך מכרו אינו מכור , הקדישו אינו מוקדש , נתנו במתנה לא עשה כלום , קדמו בעלי חובות של מזיק ותפסוהו בין שחב עד שלא הזיק בין הזיק עד שלא חב לא זכו אלא הניזק גובה ממנו , שאפילו היה של בעלי חובות מתחלה והזיק הרי זה גובה מגופו . 
מועד שהזיק בין עמד בדין בין שלא עמד בדין והקדישו או מכרו או נתנו במתנה או שחטו , מה שעשה עשוי , קדמו בעלי חובות והנהיגוהו בין חב להם עד שלא הזיק בין הזיק עד שלא חב זכו בו , לפי שאין משתלם הניזק אלא מן היפה שבנכסי המזיק והרי כל נכסיו משועבדין לנזק זה . 
כשבית דין נזקקין לגבות הניזק מנכסי המזיק גובין מן המטלטלין תחלה , אם לא היו לו מטלטלין כלל או שלא היו המטלטלין כנגד כל הנזק גובין השאר מן הקרקע מן היפה שבנכסי המזיק , וכל זמן שימצאו מטלטלין אפילו סובין אין נזקקין לקרקע . 
מת המזיק קודם שישלם אין בית דין נזקקין למטלטלין של יתומים אלא לקרקע וגובין לניזק מן הזבורית , מפני שהניזק נעשה כבעל חוב והמטלטלין אינן משועבדין לבעל חוב , ואם תפס הניזק המטלטלין בחיי המזיק גובין לו מהן אחר מותו . 
כבר תקנו הגאונים לגבות בעל חוב מן המטלטלין ופשטה תקנה זו בכל בתי דינין , לפיכך מגבין הנזקין מן המטלטלין של יתומים , ואם לא הניח מטלטלין גובין להם מן הזבורית שכל הבא ליפרע מנכסי יתומים לא יגבה אלא מן הזבורית כמו שיתבאר . 
אין הנזקין משתלמין ואין חייבין בכופר ואין הבהמה נהרגת אלא בראיה ברורה ובעדים הכשרים להעיד , שלא תאמר הואיל ואין מצויין באוריות הסוסים וברפת הבקר וגדרות הצאן אלא העבדים והרועים וכיוצא בהן אם העידו שבהמה זו היא שהזיקה את זו שומעין להן או אם העידו קטנים או נשים שאדם זה חבל את זה או העידו בשאר נזקין סומכין עליהן , אין הדבר כן , אלא לעולם אין מחייבין ממון על פי עדים עד שיהיו עדים הכשרים להעיד שאר עדיות ויעידו בבית דין ויחייבו בית דין המזיק לשלם . 
שור שהיה רועה על גב הנהר ונמצא שור הרוג בצדו , אף על פי שזה מנוגח וזה מועד ליגח זה מנושך וזה מועד לישך אין אומרין בידוע שזה נשכו וזה נגחו אפילו גמל האוחר בין הגמלים ונמצא גמל הרוג בצדו אין אומרין בידוע שזה הרגו עד שיראוהו עדים כשרים . 
