אחד אבות נזקים ואחד התולדות אם היה האב מועד תולדתו מועדת ואם היה תם תולדתו כמוהו , וכל אבות נזיקין וכל תולדותיהן מועדין הן מתחלתן חוץ מקרן ותולדותיו שהן תמים בתחלה עד שיועדו כמו שביארנו . 
כל תולדה כאב שלה חוץ מצרורות המנתזין מתחת רגלי הבהמה בשעת הילוכה שאע"פ שתולדת הרגל הן ופטור עליהן ברשות הרבים כרגל ואם הזיקו ברשות הניזק משלם מן היפה שבנכסיו כרגל שהוא אבל אע"פ כן אינו משלם אלא חצי נזק . 
כיצד , בהמה שנכנסה לחצר הניזק והלכה והיו צרורות מנתזין מתחת רגליה ושברו את הכלים משלם חצי נזק מן היפה שבנכסיו , ודבר זה הלכה מפי הקבלה היא . 
וכן אם היתה מהלכת ברשות הרבים ונתזו צרורות מתחת רגליה לרשות הניזק ושברו את הכלים משלם חצי נזק , דרסה על הכלי ברשות הניזק ושברתו ונפל על כלי אחר ושברו , על הראשון משלם נזק שלם ועל האחרון חצי נזק . 
היתה מהלכת ברשות הרבים ובעטה והתיזה צרורות והזיקו ברשות הרבים פטור , ואם תפש הניזק רביע נזק אין מוציאין מידו , שהדבר ספק הוא שמא שינוי הוא ואינו תולדת רגל שהרי בעטה . 
בעטה בארץ ברשות הניזק והתיזה צרורות מחמת הבעיטה והזיקו שם חייב לשלם רביע נזק שזה שינוי הוא בהתזת הצרורות , ואם תפש הניזק חצי נזק אין מוציאין מידו , ואפילו היתה מהלכת במקום שאי אפשר לה שלא תתיז ובעטה והתיזה משלם רביע נזק , ואם תפש הניזק חצי נזק אין מוציאין מידו . 
כל המשלם נזק שלם הרי התשלומין ממון שהוא חייב לשלמו כמי שלוה מחבירו שהוא חייב לשלם , וכל המשלם חצי נזק הרי התשלומין קנס חוץ מחצי נזק של צרורות שהוא הלכה כמו שביארנו . 
זה הכלל כל המשלם מה שהזיק הרי זה ממון וכל המשלם יתר או פחות כגון תשלומי כפל או חצי נזק הרי היתר על הקרן או הפחות קנס , ואין חייבין קנס אלא ע"פ עדים אבל המודה בכל קנס מן הקנסות פטור . 
תרנגול שהושיט ראשו לאויר כלי זכוכית ותקע בו ושברו , אם היו בתוכו תבלין וכיוצא בהן שהושיט ראשו כדי לאכלן , על התבלין משלם נזק שלם ועל הכלי משלם חצי נזק כחצי נזק צרורות שכך הוא דרכו ואם היה הכלי ריקן הרי זה משונה ומשלם חצי נזק ככל הקנסות . 
וכן סוס שצנף וחמור שנער ושבר את הכלים משלם חצי נזק . 
התרנגולין מועדין להלך כדרכן ולשבר , היה חוט או רצועה קשור ברגליהן ונסתבך כלי באותו החוט ונתגלגל ונשבר משלם חצי נזק , במה דברים אמורים בשקשרו אדם אבל אם נקשר על רגליהן מאליו בעל התרנגולין פטור , ואם היו לחוט בעלים ולא היה החוט הפקר בעל החוט חייב חצי נזק שהרי הוא כבור המתגלגל . 
הצניע בעל החוט את החוט והתרנגולים דרסו עליו והוציאוהו ונקשר ברגליהן ושברו בו את הכלים אף בעל החוט פטור שהרי אנוס הוא . 
תרנגולין שהיו מפרחין ממקום למקום ושברו את הכלים , אם בכנפיהם שברו משלם נזק שלם ואם ברוח שבכנפיהם משלם חצי נזק . 
היו מהדסין על גבי עיסה או על גבי פירות וטנפו או נקרו משלמין נזק שלם , הזיקו בעפר או בצרורות שהעלו בכנפיהן או ברגליהן משלמין חצי נזק . 
היו מחטטין בחבל דלי ונפסק החבל ונשבר הדלי משלמין נזק שלם והוא שנתגלגל הדלי מחמתן עד שנפל ונשבר , ואם היה על החבל אוכל ובעת אכילתן פסקוהו משלם גם על החבל נזק שלם . 
הכלב והגדי שקפצו מראש הגג מלמעלה למטה ושברו את הכלים משלמין נזק שלם מפני שהן מועדים לדבר זה , וכן אם נפלו והזיקו , שעלייתן לראש הגג פשיעה ואע"פ שנפילתן אונס כל שתחלתו בפשיעה וסופו באונס חייב . 
קפצו ממטה למעלה משלמין חצי נזק , והוא שנתלה הגדי ונסרך וקפץ הכלב אבל אם נסרך הכלב ודלג הגדי בין מלמעלה למטה בין ממטה למעלה חייבין נזק שלם , וכן תרנגול שדלג בין מלמעלה למטה בין מלמטה למעלה משלם נזק שלם . 
כלב שנטל את החררה והלך לו לגדיש , אם הניחה בגדיש ואכל את החלה והדליק את הגדיש על החלה ועל מקום החררה משלם נזק שלם ועל שאר הגדיש חצי נזק , ואם היה מגרר את החלה על הגדיש והולך ושורף משלם על החררה נזק שלם ועל מקום הגחלת חצי נזק ועל שאר הגדיש פטור . 
במה דברים אמורים בששמר בעל הגחלת את אשו וסתם הדלת ובא הכלב וחתר ונטל את החררה מעל האש , אבל אם לא שמר אשו בעל האש חייב על שריפת הגדיש ובעל הכלב חייב על אכילת החררה ועל מקומה . 
המשסה כלבו של חבירו באחר פטור מדיני אדם וחייב בדיני שמים , ובעל הכלב חייב חצי נזק , שכיון שהוא יודע שאם שסה את כלבו להזיק נושך לא היה לו להניחו , ואם שסהו בעצמו בעל הכלב פטור שכל המשנה ובא אחר ושינה בו פטור . 
שתי פרות ברשות הרבים אחת רבוצה ואחת מהלכת ובעטה מהלכת ברבוצה חייב חצי נזק שאע"פ שדרכה להלך עליה אין דרכה לבעוט בה . 
