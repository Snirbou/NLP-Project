המכה את חבירו בזדון באבן או בעץ והמיתו , אומדין דבר שהכהו בו ומקום שהכהו עליו אם ראוי אותו חפץ להמית באבר זה או אינו ראוי , ש נ' + במדבר ל"ה י"ז - י"ח + באבן יד אשר ימות בה הכהו או בכלי עץ יד אשר ימות בו הכהו עד שיהיה בו כדי להמית , ואינו דומה מכהו על לבו למכהו על ירכו . 
הואיל ונאמר אשר ימות בה מכאן שאומדין מקום המכה . 
כשם שאומדין החפץ שהכה בו ומקום המכה כך אומדין כח ההכייה ש נ' באבן יד מכאן שמשערין את היד , אינו דומה זורק אבן בחבירו ברחוק שתי אמות לזורק בו ברחוק עשר שברחוק עשר יהיה כחה יתר , ואינו דומה זורק ברחוק עשר לזורק ברחוק מאה שברחוק המקום ביותר יתמעט כח ההכייה . 
וכן משערין המכה עצמה ומשערין כח ההורג וכח הנהרג , אם הוא גדול או קטן , או חזק או חלש , או בריא או חולה וכן כל כיוצא בזה , ש נ' אשר ימות בה , מיתתו של זה משערין כל סבותיה . 
כלי ברזל לא נתנה לו תורה שיעור , ש נ' + במדבר ל"ה ט"ז + ואם בכלי ברזל הכהו וימות רוצח הוא ואפילו במחט , והוא שיהיה לו חוד כמו מחט או שפוד או סכין וכיוצא בהן , אבל אם הכהו בעשת של ברזל וכיוצא בה אומדין אותה כדרך שאומדין האבן או העץ . 
המכה את חבירו בלא כלי והמיתו , כגון שהכהו בידו או ברגלו או נגפו בראשו והמיתו משערין כח המכה וכח הנהרג ומקום המכה , אינו דומה דוחף חבירו באצבעו לבועט בו ברגלו בכל כחו , ואינו דומה מכהו על לבו למכהו על מתניו , ואינו דומה חלש המכה את הבריא החזק לבריא חזק המכה חלש או חולה . 
ומנין שמשערין בכל אלו ש נ' + במדבר ל"ה prefix=כ " א + או באיבה הכהו בידו וימות מות יומת המכה , אף על פי שנאמר בידו הצריך הכתוב להיות ההכייה באיבה מכלל שמשערין כח ההכייה . 
וכן הדוחף את חבירו מראש הגג ונפל ומת משערין גובה המקום שהפילו מעליו וכח הנדחף , שאינו דומה בן יומו שנפל לגדול שנפל , ומנין שמשערין גובה המקום , ש נ' + במדבר ל"ה כ '+ ואם בשנאה יהדפנו , ויראה לי שכל מקום שאין בגבהו עשרה טפחים אין בו כדי להמית כדרך שאמרו בבור לענין בהמה . 
אחד המכה את חבירו באבן או בעץ או שהכהו בגוש של אדמה או בגוש של מלח וגפרית או בסל מלא עפר או צרורות ואפילו בפלח של דבילה , ש נ' אשר ימות בה , כל שהוא ראוי להמית , והכובד הוא שממית . 
הדוחף את חבירו לתוך המים או לתוך האש אומדין אותו אם יכול לעלות משם פטור ממיתת בית דין ואם אינו יכול לעלות חייב , וכן אם כבש עליו בתוך הים או בתוך האש עד שלא נשאר בו כח לעלות ומת חייב אע"פ שאינו הוא הדוחף בתחילה . 
והוא הדין למניח ידו על פי חבירו וחוטמו עד שהניחו מפרפר ואינו יכול לחיות , או שכפתו והניחו בצנה או בחמה עד שמת , או שבנה עליו מקום עד שמנע ממנו הרוח , או שהכניסו למערה או לבית ועישן עליו עד שמת , או שהכניסו לבית של שיש והדליק עליו נר עד שהמיתו ההבל , בכל אלו נהרג עליו שזה כמי שחנקו בידו . 
אבל הכופת את חבירו והניחו ברעב עד שמת , או שכפתו והניחו במקום שסוף הצנה או החמה לבוא לשם ובאה והמיתתו , או שכפה עליו גיגית , או שפרע עליו את המעזיבה , או שהשיך בו את הנחש , ואין צריך לומר אם שסה בו כלב או נחש , בכל אלו אין בית דין ממיתין אותו , והרי הוא רוצח ודורש דמים דורש ממנו דם . 
וכן הדוחף חבירו לבור והיה שם סולם בבור שיכול לעלות עליו , או שזרק בו חץ והיה תריס בידו להגן עליו ובא אחר וסלק את הסולם והסיר את התריס , שניהן אינן נהרגין בבית דין , אפילו היה הדוחף עצמו הוא שחזר וסלק הסולם פטור ממיתת בית דין ונדרש ממנו דם . 
הזורק צרור בכותל וחזרה האבן לאחוריה והרגה חייב מיתת בית דין , שמכחו היא באה , וכן אלו שמשחקין בכדור שהתרו בהן והרגו בתוך ארבע אמות פטורין חוץ לארבע אמות אפילו לסוף מאה אמה חייבין , והוא שיש בה כדי להמית כמו שביארנו . 
זרק אבן למעלה והלכה לצדדין והרגה חייב . 
הכופת את חבירו והניחו במקום שאינו יכול לברוח והציף עליו מים ומת הרי זה נהרג עליו , והוא שימות מכח ראשון הבא ממעשיו . 
