אין דין עגלה ערופה נוהג אלא בארץ ישראל וכן בעבר הירדן . 
עגלה ערופה בת שתי שנים או פחות אבל אם היתה בת שתי שנים ויום אחד פסולה , ואין המומין פוסלין בה , ואעפ"כ אם היתה טריפה פסולה , כפרה נאמר בה כקדשים . 
כל העבודות פוסלות את העגלה כמו שפוסלין בפרה אדומה , ש נ' אשר לא עובד בה אשר לא משכה בעול , ולמה נאמר עול מאחר שנאמר אשר לא עובד בה שהוא כולל העול עם שאר עבודות , שהעול פוסל בין בשעת מלאכה בין שלא בשעת מלאכה כיון שמשכה בעול טפח נפסלה אע"פ שלא חרש בה ולא עשה בה מלאכה ושאר עבודות אינן פוסלין אלא עד שעת מלאכה . 
כל מלאכה שהיא לצרכה כגון שפרש טליתו עליה מפני הזבובים אינו פוסלה וכל שהיא שלא לצרכה כגון שפרש טליתו עליה לנושאה פסולה , וכן כל כיוצא בזה , כמו שביארנו בהלכות פרה אדומה . 
אין עורפין את העגלה אלא ביום לפי שנאמר בה כפרה כקדשים , וכל היום כשר לעריפת העגלה , ואין עורפין שתי עגלות כאחת שאין עושין מצות חבילות חבילות . 
עגלה ערופה אסורה בהנייה ונקברת במקום עריפתה , ומשתרד לנחל תיאסר בהנייה אע"פ שעדיין לא נערפה , ואם מתה או נשחטה אחר ירידתה הרי זו אסורה בהנייה ותקבר . 
נמצאו עדיה זוממין הרי זו מותרת בהנייה , כיצד , כגון שאמר עד אחד אני ראיתי את ההורג ובאו שנים והכחישוהו ואמרו לו לא ראית והפרישו את העגלה והורידוה לנחל לערפה על פיהם ואחר כך הוזמו השנים הרי זו מותרת בהנייה . 
נמצא ההורג עד שלא תערף העגלה תצא ותרעה בעדר , נמצא אחר שנערפה תקבר במקומה , שעל הספק באה מתחילתה , כפרה ספיקה והלכה לה , ואע"פ שנמצא הרוצח אחר עריפתה הרי זה יהרג ש נ' + דברים כ"א ט ' + ואתה תבער הדם הנקי מקרבך . 
הנחל שנערפה בו העגלה אסור בזריעה ועבודה לעולם ש נ' אשר לא יעבד בו ולא יזרע , וכל העובד שם עבודה בגופה של קרקע כגון שחרש או חפר או זרע או נטע וכיוצא באלו לוקה . 
ומותר לסרוק שם פשתן ולנקר שם אבנים , שזה כמי שארג שם בגד או תפרו שאינה מלאכה בגוף הקרקע , לכך נאמר לא יעבד ולא יזרע , מה זריעה בגופה של קרקע אף כל עבודה שנאסרה שם אינה אלא בגופה של קרקע . 
אנשי עיר קרובה שנתאחרו ולא הביאו עגלה ערופה כופין אותן ומביאין ואפילו לאחר כמה שנים , שחייבי עגלה ערופה שעבר עליהן יום הכפורים חייבים להביא אחר יום הכפורים . 
