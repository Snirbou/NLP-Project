המתכוין להרוג את זה והרג את זה פטור ממיתת בית דין ומן התשלומין ומן הגלות , לפי שאין ערי מקלט קולטות אותו כמו שיתבאר , לפיכך הזורק אבן לתוך עדה מישראל והרג אחד מהן פטור ממיתת בית דין . 
נתכוון להכות חבירו על מתניו ולא היה בכלי כדי להמית על מתניו והלכה לה האבן על לבו והיה בה כדי להמית על לבו ומת , או שנתכוון להכותו על לבו והיה בה כדי להמית על לבו והלכה לה על מתניו ולא היה בה כדי להמית על מתניו ומת , פטור ממיתת בית דין ואינו גולה שאין ההורג בכוונה גולה . 
אבל אם נתכוון להכותו על מתניו והיה בה כדי להמית על מתניו והלכה לה על לבו ומת הרי זה נהרג , וכן כל כיוצא בזה . 
המכה את חבירו באבן או באגרוף וכיוצא בהן אומדין אותו , אם אמדוהו לחיים נותן חמשה דברים ונפטר , ואפילו חלה המוכה והכביד ומת מחמת המכה הרי זה פטור . 
ואם אמדוהו למיתה אוסרין את המכה בבית הסוהר מיד וממתינים לזה , אם מת יהרג המכה ואם הקל ונתרפא רפואה שלימה והלך בשוק על רגליו כשאר הבריאים משלם המכה חמשה דברים ונפטר . 
זה שנאמר בתורה על משענתו אינו שיהלך והוא נשען על המטה או על אחר שאפילו הנוטה למות יכול להלך על המשענת לא נאמר משענתו אלא שיהיה מהלך על משענת כוחו ולא יהיה צריך כח אחר להשען עליו . 
אמדוהו למיתה והקל ממה שהיה ולאחר מכאן הכביד ומת הרי זה נהרג , ואין אומדין אותו אומד שני כשהקל שרגלים לדבר . 
הכוהו עשרה בני אדם בעשר מקלות ומת בין שהכוהו בזה אחר זה בין שהכוהו כאחת כולן פטורין ממיתת בית דין , ש נ' כל נפש אדם , עד שיהיה אחד שהרג כל הנפש , והוא הדין לדחפוהו שנים או שכבשוהו שנים לתוך המים , או שהיו רבים יושבים ויצא חץ מביניהן והרג , כולן פטורין . 
זרקו בו עשרה אבן זה אחר זה וכל אחת מהן אין בה כדי להמית וזרק אחד אבן באחרונה ויש בה כדי להמית ומת הרי זה האחרון נהרג עליו . 
רוצח שנגמר דינו ונתערב באחרים ולא נודע מי הוא מהן כולן פטורין , ורוצח שלא נגמר דינו שנתערב ברוצחים אחרים שנגמר דינן כולן פטורין מן המיתה שאין גומרין דינו של אדם אלא בפניו , ואוסרין את כולן . 
ההורג נפשות ולא היו שני העדים רואין אותו כאחת אלא ראהו האחד אחר האחד , או שהרג בפני שני עדים בלא התראה , או שהוכחשו העדים בבדיקות ולא הוכחשו בחקירות , כל אלו הרצחנין כונסין אותן לכיפה ומאכילין אותן לחם צר ומים לחץ עד שיצרו מיעיהן ואחר כך מאכילים אותן שעורים עד שכריסם נבקעת מכובד החולי . 
ואין עושין דבר זה לשאר מחוייבי מיתת בית דין אלא אם נתחייב מיתה ממיתין אותו ואם אינו חייב מיתה פוטרין אותו , שאע"פ שיש עונות חמורין משפיכות דמים אין בהן השחתת ישובו של עולם כשפיכות דמים , אפילו ע"ז ואין צריך לומר עריות או חילול שבת אינן כשפיכות דמים , שאלו העונות הן מעבירות שבין אדם להקב"ה אבל שפיכות דמים מעבירות שבינו לבין חבירו , וכל מי שיש בידו עון זה הרי הוא רשע גמור ואין כל המצות שעשה כל ימיו שקולין כנגד עון זה ולא יצילו אותו מן הדין ש נ' אדם עשוק בדם נפש וגו ' . 
צא ולמד מאחאב עובד ע"ז שהרי נאמר בו רק לא היה כאחאב וכשנסדרו עונותיו וזכיותיו לפני אלהי הרוחות לא נמצא עון שחייבו כלייה ולא היה שם דבר אחר ששקול כנגדו אלא דמי נבות ש נ' ותצא הרוח ותעמוד לפני ה' זו רוח נבות ונאמר לה תפתה וגם תוכל והרי הוא הרשע לא הרג בידו אלא סיבב קל וחומר להורג בידו . 
המינים , והם עובדי עבודה זרה מישראל , או העושה עבירות להכעיס אפילו אכל נבילה או לבש שעטנז להכעיס הרי זה מין , והאפיקורוסין , והן שכופרין בתורה ובנבואה , מישראל , מצוה להרגן , אם יש בידו כח להרגן בסייף בפרהסיא הורג , ואם לאו יבוא עליהן בעלילות עד שיסבב הריגתן . 
כיצד , ראה אחד מהן שנפל לבאר , והסולם בבאר , קודם ומסלק הסולם ואומר לו הריני טרוד להוריד בני מן הגג ואחזירנו לך , וכיוצא בדברים אלו . 
אבל הגוים שאין בינינו ובינם מלחמה ורועי בהמה דקה מישראל וכיוצא בהן אין מסבבים להן המיתה ואסור להצילן אם נטו למות , כגון שראה אחד מהן שנפל לים אינו מעלהו , שנאמר + ויקרא י"ט ט"ז + לא תעמוד על דם רעך , ואין זה רעך . 
במה דברים אמורים בישראל בעל עבירות העומד ברשעו ושונה בו תמיד כגון הרועים בהמה דקה שפקרו בגזל והם הולכים באולתן , אבל ישראל בעל עבירות שאינו עומד ברשעו תמיד אלא עושה עבירות להניית עצמו כגון אוכל נבילות לתיאבון מצוה להצילו ואסור לעמוד על דמו . 
