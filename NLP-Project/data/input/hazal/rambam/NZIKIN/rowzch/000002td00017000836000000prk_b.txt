כל ההורג חבירו בידו כגון שהכהו בסייף או באבן הממיתה , או שחנקו עד שמת , או שרפו באש , הואיל והרגו מכל מקום הוא בעצמו הרי זה נהרג בבית דין . 
אבל השוכר הורג להרוג את חבירו , או ששלח עבדיו והרגוהו , או שכפת חבירו והניחו לפני הארי וכיוצא בו והרגתו החיה , וכן ההורג את עצמו , כל אחד מאלו שופך דמים הוא ועון הריגה בידו וחייב מיתה לשמים ואין בהן מיתת בית דין . 
ומנין שכן הוא הדין , שהרי הוא אומר שופך דם האדם באדם דמו ישפך זה ההורג בעצמו שלא על ידי שליח , את דמכם לנפשותיכם אדרוש זה ההורג עצמו , מיד כל חיה אדרשנו זה המוסר חבירו לפני חיה לטרפו , מיד האדם מיד איש אחיו אדרוש את נפש האדם זה השוכר אחרים להרוג את חבירו , ובפירוש נאמר בשלשתן לשון דרישה , הרי דינם מסור לשמים . 
וכל אלו הרצחנים וכיוצא בהן שאינן מחוייבים מיתת בית דין אם רצה מלך ישראל להרגם בדין המלכות ותקנת העולם הרשות בידו , וכן אם ראו בית דין להרוג אותן בהוראת שעה אם היתה השעה צריכה לכך הרי יש להם רשות כפי מה שיראו . 
הרי שלא הרגם המלך ולא היתה השעה צריכה לחזק הדבר הרי בית דין חייבין מכל מקום להכותם מכה רבה הקרובה למיתה ולאסור אותן במצור ובמצוק שנים רבות ולצערן בכל מיני צער כדי להפחיד ולאיים על שאר הרשעים שלא יהיה להם הדבר לפוקה ולמכשול לבב ויאמר הריני מסבב להרוג אויבי כדרך שעשה פלוני ואפטר . 
אחד ההורג את הגדול או את הקטן בן יומו , בין זכר בין נקבה , הרי זה נהרג עליו אם הרג בזדון , או גולה אם הרג בשגגה , והוא שכלו לו חדשיו , אבל נולד לפחות מתשעה חדשים הרי הוא כנפל עד שישהה שלשים יום וההורגו בתוך שלשים יום אינו נהרג עליו . 
אחד ההורג את הבריא או את החולה הנוטה למות , ואפילו הרג את הגוסס נהרג עליו , ואם היה גוסס בידי אדם כגון שהכוהו עד שנטה למות והרי הוא גוסס , ההורג אותו אין בית דין ממיתין אותו . 
ההורג את הטריפה אע"פ שאוכל ושותה ומהלך בשוק הרי זה פטור מדיני אדם , וכל אדם בחזקת שלם הוא וההורגו נהרג עד שיודע בודאי שזה טריפה ויאמרו הרופאים שמכה זו אין לה תעלה באדם ובה ימות אם לא ימיתנו דבר אחר . 
אדם טריפה שהרג את הנפש נהרג ש נ' ובערת הרע מקרבך , והוא שיהרוג בפני בית דין אבל בפני עדים פטור שמא יוזמו העדים ואם הוזמו אינן נהרגין שהרי לא זממו להרוג אלא טריפה וכל עדות שאינה ראויה להזמה אינה עדות בדיני נפשות . 
אחד ההורג את ישראל או ההורג עבד כנעני הרי זה נהרג עליו , ואם הרג בשגגה גולה . 
ישראל שהרג גר תושב אינו נהרג עליו בבית דין ש נ' + שמות כ"א י"ד + וכי יזיד איש על רעהו , ואין צריך לומר שאינו נהרג על הגוי , ואחד ההורג את עבד אחרים או ההורג עבדו הרי זה נהרג עליו , שהעבד כבר קבל עליו מצות ונוסף על נחלת ה '. 
מה בין עבדו לעבד אחרים , שעבדו יש לו רשות להכותו לפיכך אם הכהו הכייה שיש בה כדי להמית ונטה למות ועמד עשרים וארבע שעות ואחר כך מת אינו נהרג עליו אע"פ שמת מחמת המכה ש נ' + שמות כ"א prefix=כ " א + לא יוקם כי כספו הוא , ומה הוא יום או יומים יום שהוא כיומים שהוא מעת לעת . 
אבל המכה עבד שאינו שלו אפילו מת לאחר כמה ימים מחמת המכה הואיל והכהו כדי להמית הרי זה נהרג עליו כשאר בני חורין . 
יראה לי שהמכה את עבדו בסכין וסייף או באבן ואגרוף וכיוצא בהן ואמדוהו למיתה ומת אינו בדין יום או יומים אלא אפילו מת לאחר שנה נהרג עליו , לכך נאמר + שמות כ"א כ '+ בשבט שלא נתנה לו תורה רשות להכותו אלא בשבט ומקל ורצועה וכיוצא בהן לא הכיית רציחה . 
המוכר את עבדו ופסק עמו שישמשנו שלשים יום והכהו אחד מהן בתוך השלשים יום והמיתו , הרי זה נהרג עליו ואינו בדין יום או יומים , הראשון לפי שאינו כספו המיוחד לו , והשני לפי שעדיין אינו תחתיו . 
וכן מי שחציו עבד וחציו בן חורין ועבד של שני שותפין אינו בדין יום או יומים , שהרי אינו לאחד מהן כספו המיוחד לו ולפיכך נהרג עליו כשאר העם . 
