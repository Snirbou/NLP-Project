מי שפגע בחבירו בדרך ובהמתו רובצת תחת משאה בין שהיה עליה משא הראוי לה בין שהיה עליה יתר ממשאה הרי זה מצוה לפרוק מעליה וזו מצות עשה ש נ' + שמות כ"ג ה '+ עזוב תעזוב עמו . 
ולא יפרוק ויניחנו נבהל וילך אלא יקים עמו ויחזור ויטעון משאו עליה ש נ' + דברים כ"ב ד' + הקם תקים עמו זו מצות עשה אחרת , ואם הניחו נבהל ולא פרק ולא טען ביטל מצות עשה ועבר על מצות לא תעשה ש נ' לא תראה את חמור אחיך . 
היה כהן והבהמה רובצת בבית הקברות אינו מיטמא לה כשם שאינו מיטמא להשב אבידה , וכן אם היה זקן שאין דרכו לטעון ולפרוק הואיל ואינה לפי כבודו פטור . 
זה הכלל כל שאילו היתה שלו היה טוען ופורק הרי זה חייב לטעון ולפרוק בשל חבירו , ואם היה חסיד ועושה לפנים משורת הדין אפילו היה הנשיא הגדול וראה בהמת חבירו רובצת תחת משאה של תבן או קנים וכיוצא בהן פורק וטוען עמו . 
פרק וטען וחזרה ונפלה חייב לפרוק ולטעון פעם אחרת אפילו מאה פעמים ש נ' עזוב תעזוב עמו הקם תקים עמו , לפיכך צריך להדדות עמו עד פרסה אלא אם כן אמר לו בעל המשא איני צריך לך . 
מאימתי יתחייב לפרוק ולטעון עמו משיראהו ראייה שהיא כפגיעה שהרי נאמר + שמות כ"ג ד' - ה '+ כי תראה ונאמר כי תפגע , וכמה , שיערו חכמים משיהיה ביניהם מאתים ושש וששים אמה ושני שלישי אמה שהוא אחד משבעה ומחצה במיל , היה רחוק ממנו יתר מזה אינו זקוק לו . 
מצוה מן התורה לפרוק עמו בחנם , אבל לטעון עליו הרי זו מצוה ונוטל שכרו , וכן בשעה שמדדה עמו עד פרסה יש לו שכר . 
מצא בהמת חבירו רבוצה אע"פ שאין הבעלים עמה מצוה לפרוק מעליה ולטעון עליה ש נ' עזוב תעזוב הקם תקים מכל מקום , אם כן למה נאמר עמו שאם היה בעל הבהמה עמה והלך וישב לו ואמר לזה שפגע בו הואיל ועליך מצוה אם רצית לפרוק לבדך פרוק הרי זה פטור ש נ' עמו , ואם היה בעל הבהמה זקן או חולה חייב לפרוק ולטעון לבדו . 
בהמת הגוי והמשא של ישראל אם היה הגוי מחמר אחר בהמתו אינו זקוק לה , ואם לאו חייב לפרוק ולטעון משום צער ישראל , וכן אם היתה הבהמה של ישראל והמשוי של גוי חייב לפרוק ולטעון משום צער ישראל אבל בהמת הגוי ומשאו אינו חייב להטפל בהן אלא משום איבה . 
חמרים שרגליו של אחד מהן רעועות אין חביריו רשאין להקדים ולעבור מעליו , נפל רשאין לעבור מעליו . 
היה אחד טעון ואחד רוכב ודחקן הדרך מעבירין את הרוכב מפני הטעון , אחד טעון ואחד ריקן מעבירין את הריקן מפני הטעון , אחד רוכב ואחד ריקן מעבירין את הריקן מפני הרוכב שניהן טעונין שניהן רוכבין שניהן ריקנין עושין פשרה ביניהן . 
וכן שתי ספינות שהיו עוברות בנהר ופוגעות זו בזו , אם עוברות שתיהן בבת אחת טובעות ואם עברו זו אחר זו עוברות , וכן שני גמלים שהיו עולים במעלה גבוהה ופגעו זה בזה , אם עוברין שניהם בבת אחת נופלין ואם עברו זה אחר זה עולין , כיצד הן עושין , טעונה ושאינה טעונה תדחה שאינה טעונה מפני הטעונה , קרובה ורחוקה תדחה קרובה מפני שאינה קרובה , שתיהן רחוקות שתיהן קרובות שתיהן טעונות הואיל וכולן בדוחק אחד הטל פשרה ביניהן והן מעלות שכר זה לזה , ובזה וכיוצא בו נאמר + ויקרא י"ט ט"ו + בצדק תשפוט עמיתך . 
הפוגע בשנים אחד רובץ תחת משאו ואחד פרק מעליו ולא מצא מי שיטעון עמו , מצוה לפרוק בתחילה משום צער בעלי חיים ואחר כך טוען , במה דברים אמורים בשהיו שניהם שונאים או אוהבים , אבל אם היה אחד שונא ואחד אוהב מצוה לטעון עם השונא תחילה כדי לכוף את יצרו הרע . 
בריך רחמנא דסייען . 
נגמר ספר אחד עשר בעזרת שדי , ומנין פרקים של ספר זה שנים וששים : הלכות נזקי ממון ארבעה עשר פרקים , הלכות גניבה תשעה פרקים , הלכות גזלה ואבדה שמונה עשר פרקים , הלכות חובל ומזיק שמונה פרקים , הלכות רוצח ושמירת נפש שלשה עשר פרקים . 
