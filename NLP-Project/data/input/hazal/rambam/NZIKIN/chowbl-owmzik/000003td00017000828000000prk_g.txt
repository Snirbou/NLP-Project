כיצד משערין הבושת , הכל לפי המבייש והמתבייש , אינו דומה מתבייש מן הקטן למתבייש מאדם גדול ומכובד , שזה שביישו זה הקל בשתו מרובה . 
המבייש את הערום או את מי שהוא במרחץ פטור , נשבה הרוח והפכה שוליו על פניו והרי הוא ערום והוסיף זה בהפשטתו חייב בבושת , ואינו דומה מבייש את זה שנעשה ערום למבייש את שאינו ערום , וכן אם הגביה בגדיו לירד לנהר או שעלה מן הנהר וביישו חייב , ואינו דומה מבייש זה למבייש את המכוסה בבגדיו . 
המבייש את הישן חייב בבושת , ואם מת מתוך שנתו ולא הקיץ ולא הרגיש בזה שביישו אין גובין בושת זו מן המבייש ואם תפשו היורשין אין מוציאין מידן . 
המבייש את השוטה פטור והמבייש את החרש חייב , המבייש את הגר או את העבד חייב , המבייש את הקטן אם כשמכלימין אותו נכלם חייב ואם אינו נכלם פטור , ומכל מקום אינו דומה המבייש את הקטן למבייש את הגדול ולא המבייש את העבד למבייש בן חורין ולא מבייש חרש למבייש פקח . 
המבייש את חבירו בדברים או שרקק על בגדיו פטור מן התשלומין , ויש לבית דין לגדור בדבר בכל מקום ובכל זמן כמו שיראו , ואם בייש תלמיד חכמים חייב לשלם לו בושת שלימה אע"פ שלא ביישו אלא בדברים . 
כבר נפסק הדין שכל המבייש תלמיד חכמים אפילו בדברים קונסין אותו וגובין ממנו משקל חמשה ושלושים דינר מן הזהב שהוא משקל תשעה סלעים פחות רביע , וקבלה היא בידינו שגובין קנס זה בכל מקום בין בארץ בין בחוצה לארץ . 
מעשים היו אצלנו תמיד בכך בספרד , ויש תלמידי חכמים שהיו מוחלין על זה וכך נאה להם , ויש שתובע ועושין פשרה ביניהן , אבל הדיינים היו אומרין למבייש חייב אתה ליתן לו ליטרא זהב . 
אע"פ שהמבייש שאר העם בדברים פטור מן התשלומין עון גדול הוא , ואינו מחרף ומגדף לעם ומביישן אלא רשע שוטה , ואמרו חכמים הראשונים שכל המלבין פני אדם כשר מישראל ברבים אין לו חלק לעולם הבא . 
יש הכאות רבות שיש בהן בזוי וצער מעט ואין בהן נזק , וכבר פסקו להם חכמים דמים קצובים , וכל המכה חבירו הכאה מהן משלם אותו הממון הקצוב , וכולן קנסות הן , ואותו הממון הקצוב הוא דמי הצער והבושת והריפוי והשבת , בין צריך לרפואה ושבת בין לא צריך כזה הוא משלם . 
וכמה הוא משלם , הבועט בחבירו ברגלו משלם חמשה סלעים , הכהו בארכובתו משלם שלשה סלעים , קבץ אצבעותיו כמו אוגד אגודה והכהו בידו כשהיא אגודה משלם שלשה עשר סלעים . 
תקע את חבירו בכפו משלם סלע , סטרו על פניו משלם חמשים סלע , סטרו באחר ידו משלם מאה סלע , וכן אם צרם באזנו או תלש בשערו או שרקק והגיע הרוק בבשרו או שהעביר טליתו מעליו או שפרע ראש האשה משלם מאה סלע . 
וכזה הוא משלם על כל מעשה ומעשה , כיצד , כגון שבעט בחבירו ארבע בעיטות אפילו זו אחר זו משלם עשרים סלע , סטרו על פניו שתי סטירות משלם מאה סלע וכן בשארן . 
כל אלו הסלעים הם מכסף ארץ ישראל באותו הזמן , שהיה בכל סלע חצי דינר כסף ושלשה דינרין ומחצה נחשת , לפיכך מי שנתחייב בהכאות אלו לשלם מאה סלע הרי זה משלם שנים עשר סלע ומחצה כסף נקי . 
במה דברים אמורים במכובד אבל אדם שהוא מבוזה ואינו מקפיד בכל אלו הדברים וכיוצא בהן אינו נוטל אלא לפי מה שראוי לו וכמו שיראו הדיינים שהוא ראוי ליטול , לפי שיש בני אדם כעורין שאינן מקפידין על בושתם וכל היום מבזים עצמן בכל מיני בזוי דרך שחוק וקלות ראש או כדי ליטול פרוטה אחת מן הלצים המשחקים עמהם . 
