המוסר ממון חבירו ביד אנס חייב לשלם מן היפה שבנכסיו , ואם מת גובין מיורשיו כשאר כל המזיקין , בין שהיה האנס גוי בין שהיה ישראל הרי זה המוסר חייב לשלם כל מה שלקח האנס אע"פ שלא נשא המוסר ולא נתן בידו אלא הרגיל בלבד . 
במה דברים אמורים בשהראה המוסר מעצמו אבל אם אנסוהו גוים או ישראל אנס להראות והראה הרי זה פטור מן התשלומין , ואם נשא ונתן ביד אע"פ שהוא אנוס חייב לשלם , שהמציל עצמו בממון חבירו חייב לשלם . 
כיצד , הרי שגזר המלך להביא לו יין או תבן וכיוצא בדברים אלו ועמד מוסר ואמר הרי יש לפלוני אוצר יין או תבן במקום פלוני והלכו ולקחוהו חייב לשלם , אנסו המלך למוסר זה עד שיראה לו אוצרות יין או תבן או עד שיראה לו ממון פלוני שהוא בורח מלפניו והראה לו מפני האונס הרי זה פטור , שאם לא יראה לו יכהו או ימיתהו . 
נשא ממון חבירו בידו ונתנו לאנס חייב לשלם מכל מקום אע"פ שהמלך אנסו להביא , במה דברים אמורים שאם אנסו להביא והביא חייב בשלא הגיע הממון לרשות האנס , אבל אנס שאנס ישראל עד שהראהו ועמד האנס על הממון ונעשה ברשותו ואנס את ישראל עד שהוליכו לו למקום אחר , ואפילו הוליכו זה המוסר שהראה הרי זה פטור מלשלם , שכיון שעמד האנס בצד האוצר כבר אבד כל מה שיש בו וכאילו נשרף . 
בעלי דין שהיתה ביניהם מריבה על קרקע או על מטלטלין , זה אומר שלי וזה אומר שלי , ועמד אחד מהן ומסרה ביד גוים מנדין אותו עד שיחזיר הדבר לכמות שהיה ויסלק יד האנס מביניהם ויעשו דין בישראל . 
מי שנתפש על חבירו ולקחו ממנו גוים ממון בגלל חבירו אין חבירו חייב לשלם , ואין לך מי שנתפש על חבירו ויהיה חבירו חייב לשלם לו חוץ מן הנתפש מפני המס הקצוב על כל איש ואיש בכל שנה , או הנתפש על התשורה שנותן כל איש ואיש למלך כשיעבור עליהם הוא או חיילותיו הרי זה חייב לשלם לו , והוא שיקחו ממנו בפירוש בגלל פלוני בפני עדים . 
מי שיש עליו עדים שמסר ממון חבירו כגון שהראה מעצמו או שנאנס ונשא ונתן ביד ולא ידעו העדים כמה הפסידו במסירתו והנמסר טוען כך וכך הפסידני והמוסר כופר במה שטענו , אם תפש הנמסר אין מוציאין מידו אלא נשבע בנקיטת חפץ וזוכה במה שתפש ואם לא תפש אין מוציאין מן המוסר אלא בראיה ברורה . 
ואין משביעין את המוסר שהראה מעצמו לא שבועה חמורה ולא שבועת הסת , מפני שהוא רשע ואין לך פסול יתר מזה , אבל המוסר שאנסוהו להראות או להביא ונשא ונתן ביד , אע"פ שהוא חייב לשלם אינו רשע אלא בן תשלומין הוא בלבד ומשביעין אותו כשאר הכשרין . 
אסור למסור ישראל ביד גוים בין בגופו בין בממונו , ואפילו היה רשע ובעל עבירות ואפילו היה מיצר לו ומצערו , וכל המוסר ישראל ביד גוים בין בגופו בין בממונו אין לו חלק לעולם הבא . 
מותר להרוג המוסר בכל מקום ואפילו בזמן הזה שאין דנין דיני נפשות , ומותר להרגו קודם שימסור אלא כשאמר הריני מוסר פלוני בגופו או בממונו ואפילו ממון קל הרי התיר עצמו למיתה , ומתרין בו ואומרין לו אל תמסור , אם העיז פניו ואמר לא כי אלא אמסרנו מצוה להרגו וכל הקודם להרגו זכה . 
עשה המוסר אשר זמם ומסר יראה לי שאסור להרגו אלא אם כן הוחזק למסור הרי זה יהרג שמא ימסור אחרים , ומעשים בכל זמן בערי המערב להרוג המוסרים שהוחזקו למסור ממון ישראל ולמסור את המוסרים ביד הגוים להרגם ולהכותם ולאסרם כפי רשעם . 
וכן כל המיצר לציבור ומצער אותן מותר למסרו ביד גוים להכותו ולאסרו ולקנסו , אבל מפני צער יחיד אסור למסרו , ואסור לאבד ממונו של מסור ואע"פ שמותר לאבד גופו שהרי ממונו ראוי ליורשיו . 
רודף שהיה רודף אחר חבירו להרגו או לדבר עבירה ושבר את הכלים בין של נרדף בין של כל אדם פטור מן התשלומין מפני שהוא מתחייב בנפשו , שכיון שרדף התיר עצמו למיתה . 
נרדף ששבר כלים של רודף פטור , לא יהא ממונו חביב מגופו , ואם שבר כלי אחרים חייב , שהמציל עצמו בממון חבירו חייב . 
מי שרדף אחר הרודף להושיע הנרדף ושבר את הכלים בין של רודף בין של כל אדם פטור , ולא מן הדין אלא תקנה היא שלא ימנע מלהציל או יתמהמה ויעיין בעת שירדוף . 
ספינה שחשבה להשבר מכובד המשוי ועמד אחד מהן והקל ממשאה והשליך בים פטור , שהמשא שבה כמו רודף אחריהם להרגם ומצוה רבה עשה שהשליך והושיעם . 
