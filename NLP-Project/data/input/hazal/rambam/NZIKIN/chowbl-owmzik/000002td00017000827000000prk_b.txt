החובל בחבירו חבל שהוא ראוי לשלם החמשה דברים כולן משלם חמשה , הזיקו נזק שאין בו אלא ארבעה משלם ארבעה , שלשה משלם שלשה , שנים משלם שנים , אחד משלם אחד . 
כיצד , קטע ידו או רגלו או אצבע מהן או שסימא עינו משלם חמשה נזק וצער וריפוי ושבת ובושת , הכהו על ידו וצבתה וסופה לחזור , על עינו ומרדה וסופה לחיות , משלם ארבעה צער ורפוי ושבת ובושת . 
הכהו על ראשו וצבה משלם שלשה צער רפוי ובושת , הכהו במקום שאינו נראה כגון שהכהו על ברכיו או בגבו משלם שנים צער ורפוי . 
הכהו במטפחת שבידו או בשטר וכיוצא באלו נותן אחת והיא הבושת בלבד . 
כווהו בשפוד או במסמר על צפרניו במקום שאינו עושה חבורה ולא מעכב מלאכה משלם הצער בלבד , השקהו סם או סכו סם ושינה מראה עורו משלם לו רפוי בלבד עד שיחזור מראהו כמות שהיה , אסרו בחדר נותן לו דמי שבת בלבד , וכן כל כיוצא באלו . 
המגלח שער ראש חבירו נותן לו דמי בשתו בלבד מפני שסופו לחזור , גלחו בסם או שכווהו עד שאין סוף השער לחזור חייב בחמשה דברים , בנזק וצער ורפוי שהרי ראשו יתחמם מן הכויה או מן הסם ונמצא חש בראשו , ומשלם לו שבת שהרי הוא ראוי לרקד ולנדנד דלת ראשו בשעת רקוד ונמצא בטל ממלאכה זו , ובושת שאין לך בושת גדולה מזו . 
הנה למדת שכל המחסר חבירו אבר שאינו חוזר חייב בכל החמשה דברים , אפילו הפיל שינו חייב בכל שאי אפשר שלא יחלה פיו שעה אחת , אע"פ שהשן אין לה רפואה בשר השינים צריך רפואה . 
אפילו חסרו כשערה מעור בשרו חייב בחמשה דברים שהעור אינו חוזר אלא צלקת , לפיכך החובל בחבירו וקרע העור והוציא ממנו דם חייב בחמשה דברים . 
המבעית את חבירו אע"פ שחלה מן הפחד הרי זה פטור מדיני אדם וחייב בדיני שמים , והוא שלא נגע בו אלא כגון שצעק מאחוריו או נתראה לו באפילה וכיוצא בזה , וכן אם צעק באזנו וחרשו פטור מדיני אדם וחייב בדיני שמים , אחזו ותקע באזנו וחרשו או שנגע בו ודחפו בעת שהבעיתו או שאחז בבגדיו וכיוצא בדברים אלו חייב בתשלומין . 
יראה לי שהנחבל שאמר נתחרשתי או נסמית עיני והרי איני רואה או איני שומע אינו נאמן שהרי אין אנו מכירין הדבר שמא יערים , ואינו נוטל הנזק עד שיבדק זמן מרובה ויהיה מוחזק שאבד מאור עיניו או נתחרש ואח"כ ישלם זה . 
כמה הוא הצער , הכל לפי הניזק , יש אדם שהוא רך וענוג ביותר ובעל ממון ואילו נתנו לו ממון הרבה לא היה מצטער מעט ויש אדם שהוא עמל וחזק ועני ומפני זוז אחד מצטער צער הרבה , ועל פי הדברים האלה אומדין ופוסקין הצער . 
כיצד משערין הצער במקום שחסרו אבר , הרי שקטע ידו או אצבעו אומדין ואומרין כמה אדם כזה רוצה ליתן בין לקטוע לו אבר זה בסייף או לקטוע אותו בסם אם גזר המלך עליו לקטוע ידו או רגלו ואומדין כמה יש בין זה לזה ומשלם המזיק . 
כיצד משערין השבת , אם לא חסרו אבר אלא חלה ונפל למשכב או שצבתה ידו וסופה לחזור נותן לו דמי שבתו של כל יום ויום כפועל בטל של אותה מלאכה שבטל ממנה , ואם חסרו אבר או קטע ידו נותן דמי ידו שהוא הנזק ושבת רואין אותו כאילו הוא שומר קישואין ורואין כמה הוא שכר שומר קישואין בכל יום ועושין חשבון כל ימי חליו של זה ונותן לו . 
וכן אם קטע רגלו רואין אותו כאילו הוא שומר על הפתח , סימא את עינו רואין אותו כאילו הוא טוחן ברחים וכן כל כיוצא בזה . 
הכה את חבירו על אזנו או אחזו ותקע באזנו וחרשו נותן לו דמי כולו שהרי אינו ראוי למלאכה כלל . 
סימא את עינו ולא אמדוהו וקטע את ידו ולא אמדוהו וקטע את רגלו ולא אמדוהו ואחר כך חרשו , הואיל ולא אמדוהו בכל נזק ונזק נותן לו דמי כולו . 
אמדוהו לכל נזק ונזק ואחר כך אמדוהו לכולו אין גובין ממנו אלא דמי כולו בלבד , ואם תפש הניזק נזק כל אבר ואבר ודמי כולו אין מוציאין מידו . 
כיצד משערין הריפוי , אומדין בכמה ימים יחיה זה מחולי זה וכמה הוא צריך ונותן לו מיד , ואין מחייבין אותו ליתן דבר יום ביומו , ודבר זה תקנה היא למזיק . 
וכן השבת אומדין אותה ונותן הכל מיד , אם היה מתגלגל בחליו והולך וארך בו החולי יתר על מה שאמדוהו אינו מוסיף לו כלום , וכן אם הבריא מיד אין פוחתין לו ממה שאמדוהו . 
במה דברים אמורים בשרצה המזיק , שזו תקנה היא לו , אבל אם אמר המזיק אין רצוני בתקנה זו אלא ארפאהו דבר יום ביומו שומעין לו . 
אמר לו הניזק פסוק עמי ותן על ידי ואני ארפא עצמי אין שומעין לו , שהרי אומר לו שמא לא תרפא עצמך ואחזיק אני עצמי במזיקין , אלא נותן לו דבר יום ביומו או פוסק על הכל ונותן דמי הרפוי על ידי בית דין . 
אמר לו המזיק אני ארפא אותך או יש לי רופא שמרפא בחנם אין שומעין לו אלא מביא רופא אומן ומרפאהו בשכר . 
הרי שלא פסק עמו אלא היה מרפא יום יום ועלו בו צמחים מחמת המכה או נסתרה המכה אחר שחיית חייב לרפאותו וליתן לו דמי שבתו , עלו צמחים שלא מחמת המכה חייב לרפאותו ואינו נותן לו דמי שבתו , עבר על דברי רופא והכביד החולי אינו חייב לרפאותו . 
כשפוסקין בית דין על המזיק ומחייבין אותו לשלם גובין ממנו הכל מיד ואין קובעין לו זמן כלל , ואם בבושת בלבד נתחייב קובעין לו זמן לשלם שהרי לא חסרו ממון . 
