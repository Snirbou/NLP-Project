המוצא שטר חוב אע"פ שלא פירש בו אחריות נכסים ואע"פ שהחייב מודה ואף על פי שהוא מקויים הרי זה לא יחזיר , שמא פרעו וקנוניא הם עושים כדי לטרוף בו לקוחות שלא כדין ולפיכך הודה לו שהרי יש לו לטרוף בשטר שלא פירש בו אחריות שהאחריות שלא נתפרשה טעות סופר הוא בין בשטרי הלואה בין בשטרי מקח וממכר , לפיכך אם פירש בשטר זה שהוא שלא באחריות אם היה החייב מודה יחזיר ואם לאו לא יחזיר שמא פרעו . 
וכן אם מצא שטר שזמנו בו ביום והיה מקויים והחייב מודה יחזיר , ואם אינו מקויים לא יחזיר שמא כתב ללוות ועדיין לא לוה . 
מצא שטר בחמת או בכלי עץ וכיוצא בהן הרי זה יחזיר למי שנתן סימן , מצא שלשה שטרות כרוכין בכרך אחד , או מונחין זה על זה ואגודים אגד אחד , יחזיר למי שנתן סימן . 
היה הלוה אחד והמלוים שלשה , אם מקויימין הם יחזיר ללוה , ואם אינן מקויימין יחזיר למי שנתן סימן שמא המלוים נתנו שטריהן לסופר לקיימן ונפלו מיד הדיין . 
היה המלוה אחד והלוים שלשה יחזיר למלוה , ואם היו שלשתן בכתב ידי סופר אחד יחזיר למי שנתן סימן שמא שלשתן הוליכו שטריהן לסופר לכתוב ונפלו מיד הסופר . 
מצא שטרות קרועין ושטר חוב ביניהן לא יחזיר , ואם יש עמהן שובר אפילו בלא עדים יתן שטר החוב ללוה , שאילו לא היה פרוע לא השליכו בין שטרות קרועים והרי יש עמו כתב שהוא פרוע . 
מצא גיטי נשים בזמן שהבעל מודה יחזיר לאשה , אין הבעל מודה , אם נתנה האשה סימן מובהק ינתן לה ואם לאו לא יחזיר לא לזה ולא לזה , אמר הבעל מידי נפל ונתן סימניו והאשה אומרת מידי נפל ונתנה סימניו ינתן לה , והוא שתתן סימן מובהק כגון שאמרה נקב יש בצד אות פלונית , שאילו לא הגיע לידה לא היתה יודעת . 
הוא אומר סימני החוט שקשר בו הגט והיא אומרת סימני החוט ינתן לה והוא שתאמר סימן מובהק כגון מדת אורך החוט אבל אם אמרה אדום או שחור הוא אין זה סימן מובהק , הוא אומר בחמת היה מונח והיא אומרת בחמת היה מונח ינתן לו שאין זה סימן מובהק . 
מצא גט שחרור בזמן שהרב מודה יחזיר לעבד , אין הרב מודה לא יחזיר לא לזה ולא לזה . 
מצא שטר מתנה , אם מתנת בריא היא אע"פ ששניהם מודים לא יחזיר לא לזה ולא לזה , שמא כתב ליתן ולא נתן ואחר שכתב שטר זה מכר שדה זו או נתנה במתנה לאחר וחזר בו , וזה שמודה לזה כדי לעשות קנוניא על האחרון שנתן לו או שמכר לו . 
ואם מתנת שכיב מרע היא אם הודה יתן ואם לאו לא יתן , ששכיב מרע שנתן לשנים זה אחר זה האחרון קנה כמו שיתבאר . 
מת שכיב מרע שנתנה במתנה אע"פ שהיורש מודה שמורישו נתנה הרי זה לא יחזיר לא לזה ולא לזה שמא כתב ליתן ולא נתן ומכרה היורש או נתנה וחזר בו והרי הוא רוצה לעשות קנוניא עם זה כדי להפקיע נכסי זה האחרון . 
מצא שובר בזמן שבעל השטר מודה שנשבר שטרו ופרעו או מחלו יתן לבעל השובר , אין שניהם מודים לא יחזיר לא לזה ולא לזה . 
מצא כתובה אע"פ ששניהם מודים לא יחזיר לאשה שמא נפרעה כתובה זו או נמחלה ואחר כך מכר הבעל נכסיו והרי הוא רוצה לעשות קנוניא על הלקוחות . 
מצא אגרות שום ואגרות מזון שטרי חליצה ומיאונין ושטרי הטענות שכותבין הדיינין טענותיו של בעל דין זה ושל חבירו או שמצא שטרי בירורים והם השטרות שביררו להן בעלי דינין את הדיינין שדנין להם וקיבלו עליהם שידונו להם פלוני ופלוני או שמצא כל מעשה בית דין הרי זה יחזיר . 
כללו של דבר כל שטר שחוששין בו לפרעון לא יחזיר שמא נפרע החוב , ואם היה החייב מודה ואפשר שהודה כדי לעשות קנוניא עד שיפסיד על הלוקח או מקבל המתנה שלקחו אחר זמן השטר כדי שיטרפו מידם שלא כדין הרי זה לא יחזיר אע"פ ששניהם מודים , וכל שטר שאין בו צד לחשש לא לפרעון ולא לקנוניא יחזיר לבעליו . 
כל השטרות הנמצאות שדינן שלא יחזיר אם החזיר הרי אלו כשרים וגובין בהן ואין מוציאין אותן מתחת יד בעליהן והרי הם בחזקתן ואין חוששין להם . 
