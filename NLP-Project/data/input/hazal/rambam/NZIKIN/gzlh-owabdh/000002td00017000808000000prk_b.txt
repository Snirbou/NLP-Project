הגזלה שלא נשתנית אלא הרי היא כמות שהיתה אע"פ שנתיאשו הבעלים ממנה ואע"פ שמת הגזלן והרי היא ביד בניו הרי זו חוזרת לבעליה בעצמה , ואם נשתנית ביד הגזלן אע"פ שעדיין לא נתיאשו הבעלים ממנה קנה אותה בשינוי ומשלם דמיה כשעת הגזלה . 
ודין זה דין תורה הוא שנאמר + ויקרא ה' prefix=כ " ג + והשיב את הגזלה אשר גזל , מפי השמועה למדו אם היא כשגזלה משלם אותה ואם נשתנית בידו משלם דמיה . 
נתיאשו הבעלים ממנה ולא נשתנית קנה הגזלן כל השבח שהשביחה אחר יאוש ואינו משלם אלא כשעת הגזלה ודבר זה מדבריהם מפני תקנת השבים , וכשמחזיר הגזלה שמין לו השבח ונוטל מן הנגזל . 
מכרה הגזלן או נתנה במתנה אע"פ שלא נשתנית הגזלה אינה חוזרת בעצמה מיד הלוקח , הואיל ונתיאשו הבעלים בין לפני מכירה ונתינה בין לאחר מכירה ונתינה קנה אותה הלוקח ביאוש ושינוי רשות . 
הגוזל והשביח ומכר או הוריש לפני יאוש מה שהשביח הוריש ומה שהשביח מכר וקנה לוקח או יורש את השבח ונוטל דמי השבח מנגזל ומחזיר הגזלה וחוזר הנגזל ונוטל דמי השבח מן הגזלן שהרי לא נתיאש . 
וכן אם השביח הלוקח או היורש נוטל השבח מן הנגזל . 
מכר הגזלן לגוי אע"פ שהשביח הגוי חוזרת לבעליה , מכרה הגוי לישראל אחר שהשביחה הואיל והגזלן ישראל וזה שהיא בידו ישראל קנה השבח , ואם תפש הנגזל אין מוציאין מידו . 
כבר ביארנו שהגזלה שהשביחה אחר יאוש או אחר שנשתנית השבח של גזלן מפני תקנת השבים אף על פי שהשביחה מאליה , כיצד גזל פרה ונתעברה אצלו בין שילדה קודם שתבעו בדין בין שעדיין לא ילדה גזל רחל ונטענה אצלו בין שגזזה קודם שתבעו בדין בין שעדיין לא גזזה הואיל ונתיאשו הבעלים משלם כשעת הגזלה , ואם ילדה וגזזה הגזות והולדות של גזלן ואם עדיין לא ילדה ולא גזזה שמין לו ונוטל השבח מן הנגזל ומחזיר הבהמה עצמה . 
גזל פרה מעוברת ונתיאשו הבעלים ואחר כך ילדה , רחל טעונה ונתיאשו הבעלים ואחר כך גזזה משלם דמי פרה העומדת לילד ודמי רחל העומדת ליגזז , ואם לפני יאוש או קודם שנשתנית ילדה או גזזה הרי הגזות והולדות של בעלים ואע"פ שנתעברה או נטענה ביד הגזלן הואיל ולא נתיאשו הבעלים ולא נשתנית הגזלה ברשות בעליה היא עדיין אע"פ שהגזלן חייב באונסיה . 
גנב או גזל והקדיש וטבח אחר שנתיאשו הבעלים הרי היא ברשות הגזלן משעה שהקדישה בלבד כדי שלא יהא חוטא נשכר וכל ולדותיה וגזותיה משעת גניבה עד שעת הקדש של בעלים . 
במה דברים אמורים בשבח הבא מאליו כגון גזות וולדות אבל אם היתה כחושה ופטמה אפילו לפני יאוש נוטל מן הנגזל שבח הפטום , וכן כל כיוצא בזה משבח שיש בו הוצאה . 
שינוי החוזר לברייתו אינו שינוי , כיצד הגוזל עצים ודבק אותן במסמרים ועשה מהן תיבה אינו שינוי שהרי אפשר לפרק אותן והן חוזרין לוחות כשהיו . 
גזל עפר ועשהו לבינה לא קנה שאם ידוק הלבינה תחזור עפר כשהיתה , גזל לשון של מתכת ועשהו מטבע לא קנה שאם יתיך המטבע יחזור לשון כשהיתה , וכן כל כיוצא בזה . 
אבל הגוזל עצים ושפן וקצצן , או חפר בהן ועשאן כלים , או שגזל צמר וצבעו או נפצו ולבנו , או שגזל טווי ועשהו בגדים , או שגזל לבינה ועשאה עפר , או אבנים וסתתן , או מעות והתיכן , הרי זה שינוי בידו , שאם יעשה אותן מעות אחרות פנים חדשות הן , וכן כל כיוצא בזה . 
הגוזל מעות ישנות ושפן וחדשן לא קנה שהרי מתישנין וחוזרין כשהיו , גזל מעות חדשים וישנם קנה שאם יחדש אותן פנים חדשות הן , גזל דקל מחובר וקצצו לא קנה אפילו כרתו חליות חליות , עשהו קורות קנה . 
גזל קורות גדולות ועשאן קטנות לא קנה , קצצן לוחות עד שנשתנה שמם קנה , גזל לולב והפריד עליו קנה העלים , גזל עלים ועשאן חופייה קנה . 
גזל טלה ונעשה איל עגל ונעשה שור הרי זה שינוי בידו וקנהו ומשלם כשעת הגזלה , ואף על פי שלא נתיאשו הבעלים . 
גזל כלי ושברו אין שמין לו הפחת אלא משלם דמיו והכלי השבור של גזלן , ואם רצו הבעלים ליטול הכלי השבור נוטלין ומשלם הפחת , שזו תקנה היא לבעלים ואם לא רצו בה הרשות בידן , וכן כל כיוצא בזה . 
גזלה שלא נשתנית והוקרה אף על פי שנתיאשו ממנה הבעלים הרי זו חוזרת לבעליה ואין לגזלן בה כלום שלא תקנו לגזלן את השבח אחר יאוש אלא כגון שבח גזות וולדות אבל שבח היוקר אם היתה הגזלה חוזרת בעיניה אינו זוכה בו . 
