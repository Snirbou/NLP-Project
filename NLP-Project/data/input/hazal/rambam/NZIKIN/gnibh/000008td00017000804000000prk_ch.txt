מצות עשה לצדק המאזנים והמשקלות והמדות יפה יפה ולדקדק בחשבונן בשעת עשייתן ש נ' + ויקרא י"ט prefix=ל " ו + מאזני צדק אבני צדק איפת צדק והין צדק יהיה לכם . 
וכן במדת הקרקע צריך לדקדק בחשבון משיחת הקרקע על פי העיקרים המתבארים בכתבי הגימטריות , שאפילו מלוא אצבע מן הקרקע רואין אותה כאילו היא מלאה כרכום . 
ארבע אמות הסמוכין לחריץ מזלזלין במשיחתן והסמוכים לשפת הנהר אין מושחין אותן כלל מפני שהן של בני רשות הרבים . 
והמודד את הקרקע לא ימוד לאחד בימות החמה ולאחד בימות הגשמים מפני שהחבל מתקצר בימות החמה , לפיכך אם מדד בקנה או בשלשלת ברזל וכיוצא בה אין בכך כלום . 
אין עושין משקלות לא של בדיל ולא של עופרת ולא של שאר מיני מתכות כאלו מפני שמעלין חלודה ומתחסרין , אבל עושין של צחיח סלע ושל זכוכית ושל אבן שוהם וכיוצא בהן . 
אין עושין את המחק לא של דלעת מפני שהוא מיקל ולא של מתכת מפני שהוא מכביד , אבל עושהו של זית ושל אגוזים ושל שקמה ושל אשכרוע וכיוצא בהן . 
אין עושין את המחק צדו אחד קצר וצדו אחד עבה , ולא ימחוק מעט מעט מפני שמפחיתו למוכר , ולא ימחוק בבת אחת מפני שמפחיתו ללוקח . 
אין טומנין את המשקלות במלח כדי שיפחתו , ולא ירתיח במדת הלח בעת שמודד , ואפילו היתה המדה קטנה ביותר , שהרי התורה הקפידה על המדות בכל שהוא ש נ' ובמשורה והיא מדה קטנה אחד משלשה ושלשים בלוג . 
מוכרי עששיות של ברזל וכיוצא בהן צריך להיות חוט המאזנים שאוחז השוקל בידו תלוי באויר שלשה טפחים וגבוהין מן הארץ שלשה טפחים ואורך קנה המאזנים ואורך החוטים שנים עשר טפח . 
מאזנים של מוכרי צמר ושל מוכרי זכוכית יהיה אורך החוט שהן תלויין בו שני טפחים וגבוהין מן הארץ שני טפחים והקנה והחוטין ארכן תשעה טפחים . 
מאזנים של חנוני ושל בעל הבית יהיה אורך החוט שהן תלויים בו טפח וגבוהין מן הארץ טפח ואורך הקנה ואורך החוטין ששה טפחים . 
החוט שתולין בו הפלס וכן חוט מאזנים של זהב ושל מוכרי ארגמן טוב ארכו שלש אצבעות וגבוהין מן הארץ שלש אצבעות ואורך הפלס ואורך השלשלאות שלו כפי מה שהוא רוצה . 
מנין שחייב המוכר להכריע ללוקח בעת ששוקל לו ש נ' אבן שלמה וצדק אמרה תורה צדק משלך ותן לו . 
וכמה , בלח אחד למאה וביבש אחד לארבע מאות . 
כיצד מכר לו עשר ליטרין לח נותן לו גירומין אחד מעשרה בליטרא , ואם מכר לו עשרים ליטרין יבש נותן לו גירומין אחד מעשרים בליטרא , וכן לפי חשבון זה בין רב בין מעט . 
במה דברים אמורים במקום שנהגו למכור עין בעין אבל במקום שנהגו להכריע חייב להכריע לו טפח . 
היה שוקל לו עשר ליטרין לא יאמר לו שקול אחת אחת והכרע אלא שוקל לו עשרה בבת אחת והכרע אחד לכולן . 
מקום שנהגו למוד בדקה לא ימוד בגסה , בגסה לא ימוד בדקה , למחוק לא יגדוש ויוסיף בדמים , וכן אם נהגו לגדוש לא ימחוק ויפחות מן הדמים , אלא מודד כמנהג המדינה . 
בני מדינה שרצו להוסיף על המדות או על המשקלות לא יוסיפו יתר על שתות , שאם היה הקב מכיל חמשה ועשאוהו מכיל ששה הרשות בידן , יתר על ששה לא יעשו . 
הסיטון מקנח את מדותיו אחת לשלשים יום , ובעל הבית אחת לשנים עשר חדש , והחנוני מקנח מדותיו פעמים בשבת וממחה משקלותיו פעם אחת בשבת ומקנח מאזנים על כל משקל ומשקל כדי שלא יחלידו . 
המבקש לשקול שלשה רביעי ליטרא נותן ליטרא בכף מאזנים והבשר ורביע ליטרא בכף שניה , שאם אתה אומר נותן חצי ליטרא ורביע ליטרא בכף אחת שמא יפול רביע הליטרא ואין הלוקח רואהו . 
חייבין בית דין להעמיד שוטרים בכל מדינה ומדינה ובכל פלך ופלך שיהיו מחזרין על החנויות ומצדקין את המאזנים ואת המדות ופוסקין את השערים , וכל מי שנמצא עמו משקל חסר או מדה חסרה או מאזנים מקולקלין רשות יש להן להכותו כפי כחו ולקנסו כפי ראות בית דין לחזק הדבר , וכל מי שמפקיע את השער ומוכר ביוקר מכין אותו וכופין אותו ומוכר כשער השוק . 
