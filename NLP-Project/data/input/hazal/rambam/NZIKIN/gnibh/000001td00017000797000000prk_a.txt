כל הגונב ממון משוה פרוטה ומעלה עובר על לא תעשה ש נ' + ויקרא י"ט י"א + לא תגנבו , ואין לוקין על לאו זה שהרי ניתן לתשלומין שהגנב חייבה אותו תורה לשלם , ואחד הגונב ממון ישראל או הגונב ממון גוי עובד עבודה זרה ואחד הגונב את הגדול או את הקטן . 
אסור לגנוב כל שהוא דין תורה , ואסור לגנוב דרך שחוק , או לגנוב על מנת להחזיר , או לגנוב על מנת לשלם , הכל אסור שלא ירגיל עצמו בכך . 
איזה הוא גנב , זה הלוקח ממון אדם בסתר ואין הבעלים יודעין , כגון הפושט ידו לתוך כיס חבירו ולקח מעותיו ואין הבעלים רואין וכן כל כיוצא בזה , אבל אם לקח בגלוי ובפרהסיא בחוזק יד אין זה גנב אלא גזלן , לפיכך ליסטים מזויין שגנב אינו גזלן אלא גנב אף על פי שהבעלים יודעין בשעה שגנב . 
גנב שהעידו עליו עדים כשרים שגנב חייב לשלם שנים לבעל הגניבה , אם גנב דינר משלם שנים , גנב חמור או כסות או גמל משלם שנים בדמיה , נמצא מפסיד כשיעור שבקש לחסר את חבירו . 
הגנב שהודה מעצמו שגנב משלם את הקרן ופטור מן הכפל שנאמר + שמות כ"ב ח ' + אשר ירשיעון אלהים ישלם שנים לא המרשיע את עצמו משלם שנים , והוא הדין לכל הקנסות שהמודה בהן פטור . 
תשלומי כפל נוהגין בכל חוץ משה ושור שהגונב את השה או את השור וטבח או מכר משלם על השה תשלומי ארבעה ועל השור תשלומי חמשה . 
אחד האיש ואחד האשה שגנבו חייבין לשלם תשלומי כפל ותשלומי ארבעה וחמשה , היתה אשת איש שאין לה לשלם הרי הכפל עליה חוב עד שתתגרש או ימות בעלה ובית דין נפרעין ממנה . 
וקטן שגנב פטור מן הכפל ומחזירין דבר הגנוב ממנו , ואם אבדו אינו חייב לשלם אף הקרן ואפילו לאחר שהגדיל . 
העבד שגנב פטור מן הכפל ובעליו פטורין שאין אדם חייב על נזקי עבדיו אע"פ שהן ממונו מפני שיש בהן דעת ואינו יכול לשמרן שאם יכעיסנו רבו וילך וידליק גדיש באלף דינר וכיוצא בזה משאר נזקין , נשתחרר העבד חייב לשלם את הכפל . 
ראוי לבית דין להכות את הקטנים על הגנבה כפי כח הקטן כדי שלא יהיו רגילין בה , וכן אם הזיקו שאר נזקין , וכן מכין את העבדים שגנבו או שהזיקו מכה רבה כדי שלא יהיו משולחין להזיק . 
היתה הגניבה ביד הגנב והשביחה מאליה כגון כבשה שילדה וגזזה משלם אותה ואת גיזותיה ואת ולדותיה , ואם אחר יאוש ילדה וגזזה משלם כשעת הגניבה . 
הוציא עליה הוצאות והשביחה כגון שפטם אותה הרי השבח של גנב אפילו לפני יאוש , וכשמחזיר הגניבה עם הכפל נוטל השבח מן הבעלים או מחשבין לו מן הכפל . 
הגניבה עצמה שהיא ביד הגנב ולא נשתנית חוזרת לבעליה בין לפני יאוש בין לאחר יאוש אלא שאחר יאוש השבח לגנב כמו שבארנו , נשתנית הגניבה ביד הגנב קנייה וקנה שבחה אפילו לפני יאוש ואינו משלם אלא דמים . 
גנב כחושה והשמינה או שמינה והכחישה משלם תשלומי כפל או תשלומי ארבעה וחמשה כשעת הגניבה , גנב טלה ונעשה איל עגל ונעשה שור משלם תשלומי כפל כשעת הגניבה , טבחו או מכרו אחר שהגדיל נעשה שינוי בידו וקנהו ושלו הוא טובח ושלו הוא מוכר ואינו משלם תשלומי ארבעה וחמשה . 
גנב בהמה או כלי וכיוצא בהן ובשעת הגניבה היה שוה ארבעה ועכשיו בשעת עמידה בדין שוה שנים משלם קרן כשעת הגניבה ותשלומי כפל או ארבעה וחמשה כשעת העמדה בדין , היה שוה בשעת הגניבה שנים ובשעת עמידה בדין ארבעה , אם שחט או מכר או שבר הכלי או אבדו משלם תשלומי כפל או ארבעה וחמשה כשעת העמדה בדין ואם מתה הבהמה או אבד הכלי מאליו משלם תשלומי כפל כשעת הגניבה . 
מי שגנב כלי ושברו או פחתו או נשבר או נפחת מאליו אין שמין לו הפחת אלא רואין כמה היה שוה הכלי ומשלם לבעלים שנים בדמיו והכלי השבור יהיה לגנב , וכן כל כיוצא בזה , ואם רצו הבעלים ליטול הכלי השבור וישלם להם הפחת והכפל שומעין להן . 
הגונב וטבח או מכר לפני יאוש בעלים אע"פ שלא קנה לוקח והרי הגניבה חוזרת בעצמה מיד הלוקח הרי זה משלם תשלומי ארבעה וחמשה , ואין צריך לומר אם טבח או מכר לאחר יאוש שהוא משלם תשלומי ארבעה וחמשה שהרי הועיל במעשיו וקנה הלוקח . 
הגונב מאחר הגנב אע"פ שנתיאשו הבעלים אינו משלם תשלומי כפל ואם טבח ומכר אינו משלם תשלומי ארבעה וחמשה , לגנב הראשון אינו משלם שהרי דין הבהמה הזאת לחזור בעיניה לבעלים ולא קנייה הגנב , ולא לבעלים אינו חייב לשלם הכפל או ארבעה וחמשה מפני שלא גנב מרשותן . 
גנב וטבח ובא גנב אחר וגנב הטבח , משלם תשלומי כפל לגנב הראשון שהרי קנה בשינוי מעשה וגנב הראשון משלם תשלומי ארבעה וחמשה . 
גנב ומכר ובא אחר וגנב מן הלוקח , אם נתיאשו הבעלים הרי הראשון משלם תשלומי ארבעה וחמשה והגנב השני משלם תשלומי כפל ואם לא נתיאשו הבעלים אין האחרון משלם אלא קרן בלבד . 
