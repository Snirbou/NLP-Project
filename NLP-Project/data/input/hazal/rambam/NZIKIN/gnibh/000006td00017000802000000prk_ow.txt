כל דבר שחזקתו שהוא גנוב אסור ליקח אותו , וכן אם רוב אותו הדבר שהוא גנוב אין לוקחין אותו , לפיכך אין לוקחים מן הרועים צמר או חלב או גדיים , אבל לוקחין מהן חלב וגבינה במדבר אבל לא ביישוב , ומותר ליקח מן הרועים ארבע צאן או ארבע גיזות של צמר מעדר קטן או חמש מעדר גדול , שאין חזקתו שהוא גנוב בדבר זה . 
כללו של דבר , כל שהרועה מוכרו אם היה בעל הבית מרגיש בו מותר ליקח אותו מן הרועה ואם אין בעל הבית מרגיש בו אסור ליקח אותו . 
אין לוקחין משומרי פירות עצים או פירות אלא בזמן שהן יושבין ומוכרים והסלים לפניהם והפלס לפניהם , שהרי הדבר גלוי ויש לו קול ואין זה גניבה , ולוקחין מפתח הגינה אבל לא מאחורי הגינה , וכולן שאמרו הטמן אסור ליקח מהן , ומותר ליקח מן האריס שהרי יש לו חלק בפירות ובעצים . 
אין לוקחין מן הנשים ומן העבדים ומן הקטנים אלא דברים שחזקתן שהן שלהן מדעת הבעלים , כגון נשים שמכרו כלי פשתן בגליל או עגלים בשרון , וכולן שאמרו הטמן אסור ליקח מהן מפני שהן בחזקת גניבה , ולוקחין ביצים ותרנגולים בכל מקום מכל אדם , ואם אמר הטמן אסור . 
לוקחין מן הבדדין זיתים במדה ושמן במדה אבל לא זיתים מועטים ולא שמן מועט שחזקתן גניבה הם , וכן כל כיוצא בהם . 
מוכין שהכובס מוציא הרי אלו שלו ושהסורק מוציא הרי אלו של בעל הבית , הכובס נוטל שלשה חוטין והן שלו יתר מיכן של בעל הבית , אם היה שחור על גבי לבן נוטל את הכל והם שלו . 
החייט ששייר מן החוט כדי משיכת מחט ושייר מן הבגד מטלית שהיא שלש אצבעות על שלש אצבעות חייב להחזירן לבעלים , פחות מכאן שלו . 
נסורת שהחרש מוציא במעצד - שלו , ובכשיל - של בעל הבית , ואם היה עושה אצל בעל הבית אף הנסורת של בעל הבית , וכל הדברים האלו וכיוצא בהן הולכין בהן אחר מנהג המדינה . 
כל אומן שמכר דבר מן הדברים שאינן שלו בהלכת מדינה , כגון מוכין שמכרן הסורק במקום שנהגו שיהיו לבעל הבית , אסור ליקח ממנו מפני שהן בחזקת גניבה , אבל לוקחין ממנו כר מלא מוכין , ואם מכר האומן דברים שהן שלו בהלכת מדינה לוקחין ממנו , ואם אמר הטמן אסור . 
