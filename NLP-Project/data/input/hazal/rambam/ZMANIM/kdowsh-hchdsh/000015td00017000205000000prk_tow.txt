אם תרצה לידע מקום הירח האמתי בכל יום שתרצה , תוציא תחלה אמצע הירח לשעת הראייה לאותו הלילה שתרצה , וכן תוציא אמצע המסלול ואמצע השמש לאותו העת , ותגרע אמצע השמש מאמצע הירח , והנשאר תכפול אותו , וזה הוא הנקרא מרחק הכפול . 
וכבר הודענו שלא באנו בכל אלו החשבונות שעשינו בפרקים אלו אלא לדעת ראיית הירח , ולעולם אי אפשר שיהיה מרחק זה הכפול בליל הראייה שיראה בה הירח אלא מחמש מעלות עד שתים וששים מעלות , ואי אפשר שיוסיף על זה ולא יגרע ממנו . 
ואחר כך תראה כמה מעלות הוא המסלול הנכון , אם היה פחות ממאה ושמונים מעלות תגרע מנת המסלול הזה הנכון מאמצע הירח לשעת הראייה , ואם היה המסלול הנכון יתר על מאה ושמונים מעלות עד שלש מאות וששים תוסיף מנת זה המסלול הנכון על אמצע הירח לשעת הראייה , ומה שיהיה האמצע אחר שתוסיף עליו או תגרע ממנו הוא מקום הירח האמתי לשעת הראייה . 
ודע שאם יהיה המסלול הנכון מאה ושמונים בשוה או שלש מאות וששים בשוה אין לו מנה , אלא יהיה מקום הירח האמצעי לשעת הראייה הוא מקומו האמתי . 
ואם יהיה המסלול הנכון יתר על מאה ושמונים מעלות , תגרע אותו משלש מאות וששים ותדע מנתו כדרך שעשית במסלול השמש , וכן אם יהיו במנין המסלול אחדים עם העשרות תקח מן היתר שבין שתי המנות כפי האחדים , כדרך שביארנו במסלול השמש במנות שלו כך תעשה במסלול הנכון במנות שלו . 
ובאנו לחקור על מנת זה המסלול הנכון שהוא מאה ושמונה נמצאת מנה שלו חמש מעלות וחלק אחד , ולפי שהמסלול הנכון היה פחות ממאה ושמונים תגרע המנה שהוא חמש מעלות וחלק אחד מן אמצע הירח , ישאר שמונה וארבעים מעלות וחמשה ושלשים חלקים ותשע ושלשים שניות , תעשה השניות חלק ותוסיף על החלקים , ונמצא מקום הירח האמתי בשעה זו במזל שור בשמונה עשרה מעלות וששה ושלשים חלקים ממעלת תשע עשרה , סימנם י"ח prefix=ל " ו , ועל הדרך הזה תדע מקום הירח האמתי בכל עת ראייה שתרצה מתחלת שנה זו שהיא העיקר עד סוף העולם . 
