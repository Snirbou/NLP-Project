אם תרצה לידע מקום השמש האמתי בכל יום שתרצה , תוציא תחלה מקומה האמצעי לאותו היום על הדרך שביארנו , ותוציא מקום גובה השמש , ותגרע מקום גובה השמש ממקום השמש האמצעי והנשאר הוא הנקרא מסלול השמש . 
ותראה כמה מעלות הוא מסלול השמש , אם היה המסלול פחות ממאה ושמונים מעלות , תגרע מנת המסלול ממקום השמש האמצעי , ואם היה המסלול יתר על מאה ושמונים מעלות עד שלש מאות וששים תוסיף מנת המסלול על מקום השמש האמצעי , ומה שיהיה אחר שתוסיף עליו או תגרע ממנו הוא המקום האמתי . 
ודע שאם יהיה המסלול מאה ושמונים בשוה או שלש מאות וששים בשוה , אין לו מנה אלא יהיה המקום האמצעי הוא המקום האמתי . 
היה המסלול יתר על מאה ושמונים מעלות , תגרע אותו משלש מאות וששים מעלות ותדע מנתו , כיצד הרי שהיה המסלול מאתים מעלות , תגרע אותו משלש מאות וששים תשאר מאה וששים מעלות , וכבר הודענו שמנת מאה וששים מעלות שנים וארבעים חלקים , וכן מנת המאתים שנים וארבעים חלקים . 
וכן אם היה המסלול שלש מאות מעלות , תגרע אותו משלש מאות וששים ישאר ששים , וכבר ידעת שמנת ששים מעלות מעלה אחת ואחד וארבעים חלקים , וכן היא מנת השלש מאות מעלות , ועל דרך זו בכל מנין ומנין . 
הרי שהיה המסלול חמש וששים מעלות , וכבר ידענו שמנת הששים היא מעלה אחת ואחד וארבעים חלקים , ומנת השבעים היא מעלה אחת ואחד וחמשים חלקים , נמצא בין שתי המנות עשרה חלקים , ולפי חשבון המעלות יהיה לכל מעלה חלק אחד , ויהיה מנת המסלול שהוא חמש וששים מעלה אחת וששה וארבעים חלקים . 
וכן אילו היה המסלול שבע וששים היתה מנתו מעלה אחת ושמונה וארבעים חלקים , ועל דרך זו תעשה בכל מסלול שיהיה במניינו אחדים עם העשרות , בין בחשבון השמש בין בחשבון הירח . 
ולפי שהמסלול הזה היה פחות ממאה ושמונים , תגרע המנה שהיא שמונה ושלשים חלקים מאמצע השמש ישאר מאה וארבע מעלות ותשעה וחמשים חלקים וחמש ועשרים שניות , סימנם ק"ד נ"ט prefix=כ " ה , ונמצא מקום השמש האמתי בתחלת ליל זה במזל סרטן בחמש עשרה מעלות בו פחות ) ל"ה ( שניות , ואל תפנה אל השניות כלל לא במקום השמש ולא במקום הירח ולא בשאר חשבונות הראייה , אלא חקור על החלקים בלבד , ואם יהיו השניות קרוב לשלשים עשה אותם חלק והוסיפו על החלקים . 
ומאחר שתדע מקום השמש בכל עת שתרצה , תדע יום התקופה האמתי כל תקופה שתרצה , בין תקופות הבאות אחר עיקר זה שממנו התחלנו , בין תקופות שעברו משנים קדמוניות . 
