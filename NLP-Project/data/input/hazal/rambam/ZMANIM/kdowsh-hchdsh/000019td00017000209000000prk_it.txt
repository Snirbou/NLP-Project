לפי שאמרו חכמים שבכלל דברים שהיו בודקין בהן את העדים אומרין להן להיכן היה הירח נוטה , כשר בעיני להודיע דרך חשבון דבר זה , ואין אני מדקדק בו לפי שאינו מועיל בראייה כלל , ותחלת חשבון זה לידע נטיית המזלות תחילה . 
העגולה שהיא עוברת במחצית המזלות שבה מהלך השמש , אינה עוברת באמצע העולם מחצי המזרח לחצי המערב , אלא נוטה היא מעל הקו השוה המסבב באמצע העולם כנגד צפון ודרום , חציה נוטה לצפון וחציה נוטה לדרום . 
ושתי נקודות יש בה שפוגעת בהן בעגולת הקו השוה המסבב באמצע העולם , הנקודה האחת ראש מזל טלה , הנקודה השנייה שכנגדה ראש מזל מאזנים , ונמצאו ששה מזלות נוטות לצפון מתחלת טלה עד סוף בתולה , וששה נוטות לדרום מתחלת מזל מאזנים עד סוף מזל דגים . 
ומראש מזל טלה יתחילו המזלות לנטות מעט מעט ולהתרחק מעל הקו השוה כנגד הצפון עד ראש סרטן , יהיה ראש סרטן רחוק מעל הקו השוה לרוח צפון שלש ועשרים מעלות וחצי מעלה בקירוב , ויחזרו המזלות להתקרב לקו השוה מעט מעט עד ראש מאזנים שהוא על הקו השוה , ומראש מאזנים יתחילו לנטות ולהתרחק כנגד רוח דרום עד ראש גדי , ויהיה ראש גדי רחוק מעל הקו השוה לרוח דרום שלש ועשרים מעלות וחצי מעלה , ויחזרו המזלות להתקרב מעט מעט כנגד הקו השוה עד ראש טלה . 
נמצא ראש טלה וראש מאזנים מסבב על הקו השוה , ולפיכך כשתהיה השמש בשני ראשים אלו לא תהיה נוטה לא לצפון ולא לדרום , ותזרח מחצי מזרח ותשקע בחצי מערב , ויהיה היום והלילה שוין בכל הישוב . 
הרי נתברר לך שכל מעלה ומעלה ממעלות המזלות נוטה לצפון או לדרום ויש לנטייתה שיעור , ) ורוב ( ] ורוחב [ הנטייה לא תהיה יתר על שלש ועשרים מעלות וחצי בקירוב . 
ואלו הם השעורים של נטיות לפי מניין המעלות של מזלות : וההתחלה מתחלת מזל טלה , עשר מעלות נטייתם ארבע מעלות , עשרים מעלות נטייתם שמונה מעלות , שלשים מעלות נטייתם אחת עשרה מעלות ומחצה , ארבעים מעלות נטייתם חמש עשרה מעלות , חמשים מעלות נטייתם שמונה עשרה מעלות , ששים מעלות נטייתם עשרים מעלות , שבעים מעלות נטייתם שתים ועשרים מעלות , שמונים מעלות נטייתם שלש ועשרים מעלות , תשעים מעלות שלש ועשרים מעלות וחצי מעלה . 
ואם יהיו אחדים במנין תקח להם מנתם מבין שתי הנטיות כמו שביארנו בשמש ובירח , כיצד חמש מעלות נטייתם שתי מעלות , ואם היה מניין המעלות שלש ועשרים נטייתם תשע מעלות , ועל דרך זו בכל האחדים שעם העשרות . 
ומאחר שתדע הנטייה של מעלות מאחת עד תשעים תדע נטיית כולן כדרך שהודענוך ברוחב הירח , שאם היה המניין יתר על תשעים עד מאה ושמונים תגרע אותו ממאה ושמונים , ואם היה יתר על מאה ושמונים עד מאתים ושבעים תגרע ממנו מאה ושמונים , ואם היה יתר על מאתים ושבעים עד שלש מאות וששים תגרע אותו משלש מאות וששים , והנשאר תדע נטייתו והוא נטיית אותו המניין שבידך בלא גרעון ולא תוספת . 
אם תרצה לידע כמה מעלות הוא הירח נוטה מעל הקו השוה כנגד צפון העולם או כנגד דרום העולם , תדע תחלה כמה נטיית המעלה שהיא מקום הירח האמתי ולאיזו רוח היא נוטה לצפון או לדרום , ותחזור ותחשוב ותוציא רוחב הירח הראשון ותראה אם הוא צפוני או דרומי , אם נמצאו רוחב הירח ונטיית מעלתו ברוח אחת כגון שהיו שניהם צפוניים או דרומיים תקבץ שניהם , ואם נמצאו בשתי רוחות כגון שהיה האחד דרומי והשני צפוני , תגרע המעט משניהם מן הרב והנשאר הוא מרחק הירח מעל הקו השוה באותה הרוח שהיה בה הרב משניהם . 
כיצד באנו לידע כמה הירח נוטה מעל הקו השוה בליל הראייה שהוא שני לחדש אייר משנה זו , וכבר ידעת שמעלת הירח היתה תשע עשרה ממזל שור , נטייתה בצפון כמו שמונה עשרה מעלות , ורוחב הירח היה בדרום כמו ארבע מעלות , תגרע המעט מן הרב ישאר ארבע עשרה מעלות , ונמצא הירח רחוק מעל הקו השוה ארבע עשרה מעלות לרוח צפון , שהרי המניין הרב שהוא שמונה עשרה מעלות היה צפוני , וכל חשבון זה בקירוב בלא דקדוק לפי שאינו מועיל בראייה . 
אם תרצה לידע לאיזו רוח מרוחות העולם יראה הירח נוטה , תחשוב ותדע מרחקו מעל הקו השוה , אם יהיה על הקו השוה או קרוב ממנו בשתים או שלש מעלות בצפון או בדרום , יראה מכוון כנגד אמצע מערב ותראה פגימתו מכוונת כנגד מזרח העולם בשוה . 
ואם יהיה רחוק מעל הקו השוה לצפון העולם , יראה בין מערב העולם ובין צפונו , ותראה פגימתו נוטה מכנגד מזרח העולם כנגד דרום העולם . 
ואם היה רחוק מעל הקו השוה לדרום העולם , יראה בין מערב העולם ובין דרומו ותראה פגימתו נוטה מכנגד מזרח העולם כנגד צפון העולם , ולפי רוב המרחק לפי רוב הנטייה . 
ומחקירת העדים שאומרין להם כמה היה גבוה , ודבר זה יודע מקשת הראייה , שבזמן שתהיה קשת הראייה קצרה יראה הירח כאילו הוא קרוב מן הארץ , ובזמן שתהיה ארוכה יראה גבוה מעל הארץ , ולפי אורך קשת הראייה לפי גבהו מעל הארץ בראיית העינים . 
הרי ביארנו חשבונות כל הדרכים שצריכין להם בידיעת הראייה ובחקירת העדים , כדי שיהיה הכל ידוע למבינים ולא יחסרו דרך מדרכי התורה ולא ישוטטו לבקש אחריה בספרים אחרים , דרשו מעל ספר ה' וקראו אחת מהנה לא נעדרה . 
בריך רחמנא דסייען . 
