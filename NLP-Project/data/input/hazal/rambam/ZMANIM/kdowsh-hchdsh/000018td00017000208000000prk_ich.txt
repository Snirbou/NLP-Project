דבר ידוע וברור שאם יוציא לך החשבון שהירח יראה בלילה , אפשר שיראה ואפשר שלא יראה מפני העבים שמכסין אותו או מפני המקום שהוא גיא או שהיה הר גבוה כנגד רוח מערב לאנשי אותו המקום שנמצאו כאלו הן יושבין בגיא , שהירח לא יראה למי שהוא במקום נמוך אפילו היה גדול ויראה למי שהוא עומד בראש הר גבוה ותלול אע"פ שהירח קטן ביותר , וכן יראה למי ששוכן על שפת הים או למי שמהלך בספינה בים הגדול אע"פ שהוא קטן ביותר . 
וכן בימות הגשמים אם יהיה יום צח יראה הירח יותר ממה שיראה בימות החמה , לפי שבימות הגשמים אם יהיה יום צח יהיה האויר זך הרבה ויראה הרקיע בטוהר יתר מפני שאין שם אבק שיתערב באויר , אבל בימות החמה יהיה האויר כאילו הוא מעושן מפני האבק ולא יראה הירח הקטן . 
וכל זמן שתמצא קשת הראייה והאורך הראשון שתערוך לה עם שני הקצין שלהם בצמצום , יהיה הירח קטן ביותר ולא יראה אלא במקום גבוה ביותר , ואם תמצא קשת הראייה והאורך הראשון ארוכין הרבה והוסיפו על סוף הקצים שלהן מעלות , יראה הירח גדול ולפי אורך הקשת והאורך הראשון יהיה גדלו וגלייתו לכל . 
לפיכך ראוי לבית דין לשום שני דברים אלו בלבם , שהן זמן הראייה ומקומה ושואלין את העדים באיזה מקום ראיתם , שאם היתה קשת הראייה קצרה ויתן החשבון שיראה בצמצום , כגון שהיתה קשת הראייה תשע מעלות וחמשה חלקים והיה האורך הראשון שלש עשרה מעלות בשוה ובאו עדים שראוהו , אם היה בימות החמה או שהיו במקום נמוך חוששין להן ובודקין אותן הרבה ואם היה בימות הגשמים או במקום גבוה ביותר ודאי יראה אם לא יהיו שם עבים המבדילין . 
עדים שראו את החדש בזמנו ובאו והעידו וקבלום בית דין וקדשו את החדש הזה הראשון ומנו תשעה ועשרים יום מן היום המקודש , וליל שלשים לא נראה הירח מפני שאי אפשר לו להראות או מפני שכיסוהו עבים , והרי בית דין מצפין לו כל יום שלשים כמו שביארנו , ולא באו עדים ועברו את החדש ונמצא יום ראש החדש השני יום אחד ושלשים כמו שבארנו . 
והתחילו למנות תשעה ועשרים יום מן יום ראש החדש השני וליל שלשים לא נראה הירח , אם תאמר שכך מעברין את זה ועושין אותו שלשים וקובעין ראש החדש השלישי יום אחד ושלשים , כך אפשר שלא יראה הירח בליל שלשים גם מחדש זה ונמצאו מעברין והולכין ועושין חדשים שלשים אחר שלשים כל השנה כולה , ונמצא בחדש אחרון אפשר שיראה הירח בליל חמשה ועשרים בו או בליל ששה ועשרים , ואין לך דבר שחוק והפסד יתר מזה . 
ואל תאמר שהדבר הזה דבר שאינו מצוי הוא שלא יראה הירח בכל השנה , אלא דבר קרוב הוא הרבה , ופעמים רבות יארע זה וכיוצא בו במדינות שזמן הגשמים שם ארוך והעבים רבים , שאין אנו אומרין שלא יראה הירח בכל השנה אלא שלא יראה בתחלת החדשים ויראה אחר כך בימים , פעמים לא יראה מפני שאי אפשר לו שיראה וחדשים שאפשר שיראה בהם לא יראה מפני העבים או מפני שהיה קטן ביותר ולא נתכוון אדם לראותו . 
אלא הקבלה שביד החכמים איש מפי איש מפי משה רבינו כך היא , שבזמן שלא יראה הירח בתחלת החדשים חדש אחר חדש , בית דין קובעין חדש מעובר משלשים יום וחדש חסר מתשעה ועשרים יום , וכן מחשבין וקובעין חדש מעובר וחדש חסר בקביעה לא בקידוש , שאין מקדשין אלא על הראייה , ופעמים עושין מלא אחר מלא או חסר אחר חסר כמו שיראה להם מן החשבון . 
ומתכוונין לעולם בחשבונם שאם יראה הירח בחדש הבא יראה בזמנו או בליל עיבורו , לא שיראה קודם זמנו שהוא ליל שמונה ועשרים , ובחשבונות הראייה האלו שבארנו יתבאר לך ותדע מתי אפשר שיראה ומתי אי אפשר שיראה , ועל זה סומכין ומעברין חדש אחר חדש או עושין חדש חסר אחר חדש חסר , ולעולם אין פוחתין מארבעה חדשים המעוברין בשנה ולא מוסיפין על שמונה חדשים המעוברין , וגם לעיבור חדשים אלו שמעברין לפי חשבון עושין סעודת עיבור החדש כמו שאמרנו בפרק שלישי . 
וכל שתמצא בתלמוד מדברים שמראין שבית דין סומכין על החשבון ומפי משה מסיני שהדבר מסור להם והרשות בידם לחסר או לעבר , וכן זה שחסר רבי תשעה חדשים בשנה וכל כיוצא בזה הכל על עיקר זה הוא בנוי בזמן שלא נראה החדש בזמנו . 
וכן זה שאמרו חכמים שמעברין את החדש לצורך הוא בחדשים אלו שמעברין אותן לפי חשבון ועושין אחד מלא ואחד חסר , ויש להם לעבר חדש אחר חדש או לחסר , בזה הוא שמעברין לצורך מפני שלא נראה הירח בזמנו , אבל בעת שיראה הירח בזמנו שהוא תחלת היותו נראה אחר שנתקבץ עם השמש מקדשין לעולם ואי אפשר לא לדחות ולא לעבר . 
וכל הדברים האלו בזמן שיש שם בית דין וסומכין על הראייה , אבל בזמנים אלו אין סומכין אלא על הקביעה בזה החשבון האמצעי הפשוט בכל ישראל כמו שביארנו בהלכות אלו . 
יתבאר בספרי חשבון התקופות והגימטריאות שאם יראה הירח בארץ ישראל יראה בכל מדינות העולם שהן למערב ארץ ישראל ומכוונות כנגדה , ואם יתן החשבון שלא יראה בארץ ישראל אפשר שיראה במדינות אחרות שהן למערב ארץ ישראל ומכוונות כנגדה , לפיכך אם יראה הירח במדינה שהיא למערב ארץ ישראל אין בזה ראיה ) שלא יראה בארץ ישראל אלא אפשר ( שנראה הירח בארץ ישראל . 
אבל אם לא יראה הירח בראשי ההרים במדינה המערבית המכוונת כנגד ארץ ישראל בידוע שלא נראה בארץ ישראל . 
וכן אם לא יראה הירח בארץ ישראל בידוע שלא נראה בכל מדינות העולם שהן למזרח ארץ ישראל ומכוונות כנגדה , ואם יראה בארץ ישראל אפשר שיראה במדינות מזרחיות ואפשר שלא יראה , לפיכך אם יראה במדינה שהיא למזרח ארץ ישראל ומכוונת כנגדה בידוע שנראה בארץ ישראל , ואם לא נראה במדינה המזרחית אין בזה ראיה אלא אפשר שיראה בארץ ישראל . 
וכל אלו הדברים בשהיו המדינות שבמערב ושבמזרח מכוונות , כגון שהיו נוטות לצפון העולם משלשים מעלות עד חמש ושלשים מעלות , אבל אם היו נוטות לצפון יתר מזה או פחות , משפטים אחרים יש להן שהרי אינן מכוונות כנגד ארץ ישראל . 
ודברים אלו שביארנו בערי מזרח ומערב אינן אלא להגיד כל משפטי הראייה להגדיל תורה ולהאדירה , לא שיהיו בני מזרח או בני מערב סומכין על ראיית הירח או תועיל להם כלום , אלא לעולם אין סומכין אלא על קידוש בית דין שבארץ ישראל כמו שביארנו כמה פעמים . 
