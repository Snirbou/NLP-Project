אין קובעין לעולם ראש חדש תשרי לפי חשבון זה לא באחד בשבת ולא ברביעי בשבת ולא בערב שבת , סימן להם אד"ו , אלא כשיהיה מולד תשרי באחד משלשה ימים האלו קובעין ראש חדש ביום שלאחריו , כיצד הרי שהיה המולד באחד בשבת קובעין ראש חדש תשרי יום שני , ואם היה המולד ברביעי קובעין ראש חדש בחמישי , ואם היה המולד בששי קובעין ראש חדש בשביעי . 
וכן אם יהיה המולד בחצי היום או למעלה מחצי היום קובעין ראש חדש ביום שלאחריו , כיצד הרי שהיה המולד ביום שני בשש שעות ביום או יתר על שש שעות קובעין ראש חדש בשלישי , ואם יהיה המולד קודם חצי היום אפילו בחלק אחד קובעין ראש החדש באותו יום המולד עצמו , והוא שלא יהיה אותו היום מימי אד"ו . 
כשיהיה המולד בחצי היום או אחר חצות וידחה ליום שלאחריו , אם יהיה היום שלאחריו מימי אד"ו הרי זה נדחה לשלאחר אחריו ויהיה ראש החדש קבוע בשלישי מיום המולד , כיצד הרי שהיה המולד בשבת בחצות סימן זי"ח קובעין ראש החדש בשנה שמולדה כזה בשני בשבת , וכן אם היה המולד בשלישי בחצות או אחר חצות קובעין ראש החדש בחמישי בשבת . 
מולד תשרי שיצא בחשבון זה בליל שלישי בתשע שעות בלילה ומאתים וארבעה חלקים משעה עשירית סימנה ג"ט ר"ד , או יתר על זה , אם היתה שנה פשוטה דוחין את ראש החדש ואין קובעים אותו בשלישי בשנה זו אלא בחמישי בשבת . 
וכן אם יצא מולד תשרי ביום שני בשלש שעות ביום וחמש מאות ושמונים ותשעה חלקים משעה רביעית , סימנה בט"ו תקפ"ט , או יתר על כן , אם היתה אותה השנה מוצאי המעוברת שהיתה השנה הסמוכה לה שעברה מעוברת , אין קובעין ראש החדש בשני בשנה זו אלא בשלישי . 
היה מולד השנה הפשוטה שאמרנו שתדחה לחמישי פחות חלק אחד , כגון שיצא סימנה ג"ט ר"ג או פחות מזה , קובעין אותה בשלישי , וכן אם היה מולד מוצאי העיבור פחות חלק , כגון שהיה סימנה בט"ו תקפ"ח או פחות מזה , קובעין אותה בשני . 
ומפני מה אין קובעין בחשבון זה בימי אד"ו , לפי שהחשבון הזה הוא לקיבוץ הירח והשמש בהלוכם האמצעי לא במקומם האמתי כמו שהודענו , לפיכך עשו יום קביעה ויום דחייה כדי לפגוע ביום הקבוץ האמתי , כיצד בשלישי קובעין ברביעי דוחין , בחמישי קובעין בששי דוחין , בשבת קובעין באחד בשבת דוחין , בשני קובעין . 
ועיקר שאר הארבע דחיות האלו הוא זה העיקר שאמרנו שהחשבון הזה במהלך אמצעי , וראיה לדבר שהרי המולד יהיה בליל שלישי וידחה לחמישי ופעמים רבות לא יראה ירח בליל חמישי ולא עוד אלא ולא בליל ששי מכלל שלא נתקבצו השמש והירח קבוץ אמתי אלא בחמישי . 
