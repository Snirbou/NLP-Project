לפי שאמרנו בהלכות אלו שבית דין היו מחשבין בדקדוק ויודעים אם יראה הירח או לא יראה , ידענו שכל מי שרוחו נכונה ולבו תאב לדברי החכמות ולעמוד על הסודות יתאוה לידע אותן הדרכים שמחשבין בהם עד שידע אדם אם יראה הירח בליל זה או לא יראה . 
ודרכי החשבון יש בהן מחלוקות גדולות בין חכמי הגוים הקדמונים שחקרו על חשבון התקופות והגימטריאות , ואנשים חכמים גדולים נשתבשו בהן ונתעלמו מהן דברים ונולדו להן ספיקות , ויש מי שמדקדק הרבה ולא פגע בדרך הנכונה בחשבון ראיית הירח אלא צלל במים אדירים והעלה חרס בידו . 
ולפי אורך הימים ורוב הבדיקות והחקירות נודעו למקצת החכמים דרכי חשבון זה , ועוד שיש לנו בעיקרים אלו קבלות מפי החכמים וראיות שלא נכתבו בספרים הידועים לכל , ומפני כל אלו הדברים כשר בעיני לבאר דרכי חשבון זה כדי שיהיה נכון למי שמלאו לבו לקרבה אל המלאכה לעשות אותה . 
ואל יהיו דרכים אלו קלים בעיניך מפני שאין אנו צריכין להם בזמן הזה , שאלו הדרכים דרכים רחוקים ועמוקים הן , והוא סוד העיבור שהיו החכמים הגדולים יודעים אותו ואינן מוסרין אותו לכל אדם אלא לסמוכים נבונים , אבל זה החשבון שמחשבין בזמן שאין שם בית דין לקבוע על הראייה שאנו מחשבין בו היום אפילו תינוקות של בית רבן מגיעין עד סופו בשלשה וארבעה ימים . 
שמא יתבונן חכם מחכמי האומות או מחכמי ישראל שלמדו חכמת יון בדרכים אלו שאני מחשב בהן לראיית הירח ויראה קירוב מעט במקצת הדרכים , ויעלה על דעתו שנתעלם ממנו דבר זה ולא ידענו שיש באותה הדרך קירוב , אל יעלה זה על דעתו אלא כל דבר שלא דקדקנו בו מפני שידענו בעיקרי הגימטריאות בראיות ברורות שאין דבר זה מפסיד בידיעת הראייה ואין חוששין לו , לפיכך לא דקדקנו בו . 
וכן כשיראה בדרך מן הדרכים חסרון מעט מחשבון הראוי לאותה הדרך , בכוונה עשינו זה לפי שיש כנגדו יתרון בדרך אחרת עד שיצא הדבר לאמתו בדרכים קרובים בלא חשבון ארוך , כדי שלא יבהל האדם שאינו רגיל בדברים אלו ברוב החשבונות שאין מועילין בראיית הירח . 
העיקרים שצריך אדם לידע תחלה לכל חשבונות האיצטגנינות , בין לדרכי חשבון הראייה בין לשאר דברים , אלו הן : הגלגל מוחלק בשלש מאות וששים מעלות , כל מזל ומזל שלשים מעלות , וההתחלה מתחילת מזל טלה וכל מעלה ומעלה ששים חלקים , וכל חלק וחלק ששים שניות , וכל שניה ושניה ששים שלישיות , וכן תדקדק החשבון ותחלק כל זמן שתרצה . 
לפיכך אם יצא לך בחשבון שכוכב פלוני מקומו בגלגל בשבעים מעלות ושלשים חלקים וארבעים שניות , תדע שכוכב זה הוא במזל תאומים בחצי מעלת אחת עשרה ממזל זה , לפי שמזל טלה שלשים מעלות ומזל שור שלשים מעלות נשאר עשר מעלות ומחצה ממזל תאומים וארבעים שניות מחצי המעלה האחרון . 
וכן אם יצא מקומו בגלגל בשלש מאות ועשרים מעלות , תדע שכוכב זה במזל דלי בעשרים מעלה בו , ועל דרך זו בכל המניינות , וסדר המזלות כך הוא : טלה שור תאומים סרטן אריה בתולה מאזנים עקרב קשת גדי דלי דגים . 
בכל החשבונות כולם כשתקבץ שארית לשארית או כשתוסיף מנין על מנין , תקבץ כל מין עם מינו , השניות עם השניות והחלקים עם החלקים והמעלות עם המעלות , וכל שיתקבץ מן השניות ששים תשים אותו חלק אחד ותוסיפו על החלקים , וכל שיתקבץ מן החלקים ששים תשים אותו מעלה ותוסיף אותה על המעלות , וכשתקבץ המעלות תשליך אותן שלש מאות וששים שלש מאות וששים והנשאר משלש מאות וששים ולמטה הוא שתופסין לחשבון . 
בכל החשבונות כולן כשתרצה לגרוע מנין ממנין , אם יהיה זה שגורעין אותו יתר על זה שגורעין ממנו אפילו בחלק אחד תוסיף על זה שגורעין ממנו שלש מאות וששים מעלות כדי שיהא אפשר לגרוע זה המנין ממנו . 
השמש והירח וכן שאר השבעה כוכבים מהלך כל אחד ואחד מהן בגלגל שלו מהלך שוה , אין בו לא קלות ולא כבדות אלא כמו מהלכו היום כמו מהלכו אמש כמו מהלכו למחר כמו מהלכו בכל יום ויום , וגלגל של כל אחד מהם אע"פ שהוא מקיף את העולם אין הארץ באמצעו . 
לפיכך אם תערוך מהלך כל אחד מהן לגלגל המקיף את העולם שהארץ באמצעו שהוא גלגל המזלות , ישתנה הלוכו ונמצא מהלכו ביום זה בגלגל המזלות פחות או יתר על מהלכו אמש או על מהלכו למחר . 
המהלך השוה שמהלך הכוכב או השמש או הירח בגלגלו הוא הנקרא אמצע המהלך , והמהלך שיהיה בגלגל המזלות שהוא פעמים יתר ופעמים חסר הוא המהלך האמתי , ובו יהיה מקום השמש או מקום הירח האמתי . 
כבר אמרנו שאלו הדרכים שאנו מבארים בהלכות אלו אינן אלא לחשבון ראיית הירח בלבד , לפיכך עשינו העיקר שממנו מתחילין לעולם לחשבון זה מתחילת ליל חמישי שיומו יום שלישי לחדש ניסן משנה זו שהיא שנת שבע עשרה ממחזור ר"ס , שהיא שנת שמונה ושלשים ותשע מאות וארבעת אלפים ליצירה , שהיא שנת תשע ושמונים וארבע מאות ואלף לשטרות , שהיא שנת תשע ומאה ואלף לחרבן בית שני , וזו השנה היא שאנו קוראים אותה שנת העיקר בחשבון זה . 
ולפי שהראייה לא תהיה אלא בארץ ישראל כמו שביארנו , עשינו כל דרכי חשבון זה בנויים על עיר ירושלם ולשאר המקומות הסובבין אותה בכמו ששה או שבעה ימים שבהם רואין את הירח תמיד ובאים ומעידים בבית דין , ומקום זה הוא נוטה מתחת הקו השוה המסבב באמצע העולם כנגד רוח צפונית בכמו שתים ושלשים מעלות עד חמש ושלשים ועד תשע ועשרים , וכן הוא נוטה מאמצע הישוב כנגד רוח מערב בכמו ארבע ועשרים מעלות עד שבע ועשרים ועד אחת ועשרים . 
