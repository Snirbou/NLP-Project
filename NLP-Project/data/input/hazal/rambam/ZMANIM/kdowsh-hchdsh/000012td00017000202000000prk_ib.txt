מהלך השמש האמצעי ביום אחד שהוא ארבע ועשרים שעות תשעה וחמשים חלקים ושמונה שניות , סימנם נט"ח , נמצא מהלכה בעשרה ימים תשע מעלות ואחד וחמשים חלקים ושלש ועשרים שניות , סימנם טנ"א prefix=כ " ג , ונמצא מהלכה במאה יום שמנה ותשעים מעלות ושלשה ושלשים חלקים ושלש וחמשים שניות , סימנם צ"ח ל"ג נ"ג , ונמצא שארית מהלכה באלף יום אחר שתשליך כל שלש מאות וששים מעלות כמו שביארנו , מאתים וחמש וששים מעלות ושמונה ושלשים חלקים וחמשים שניות , סימנם רס"ה לח"נ . 
ונמצא שארית מהלכה בעשרת אלפים יום , מאה שש ושלשים מעלות ושמונה ועשרים חלקים ועשרים שניות , סימנם קל"ו כח"כ . 
ועל דרך זאת תכפול ותוציא מהלכה לכל מנין שתרצה , וכן אם תרצה לעשות סימנין ידועים אצלך למהלכה לשני ימים ולשלשה ולארבעה עד עשרה תעשה . 
וכן אם תרצה להיות לך סימנין ידועים מוכנין למהלכה לעשרים יום ולשלשים ולארבעים עד מאה תעשה , ודבר גלוי הוא וידוע מאחר שידעת מהלך יום אחד . 
נקודה אחת יש בגלגל השמש וכן בשאר גלגלי השבעה כוכבים , בעת שיהיה הכוכב בה יהיה גבוה מעל הארץ כל מאודו , ואותה הנקודה של גלגל השמש ושאר הכוכבים חוץ מן הירח סובבת בשוה , ומהלכה בכל שבעים שנה בקירוב מעלה אחת , ונקודה זו היא הנקראת גובה . 
גובה השמש מהלכו בכל עשרה ימים שניה אחת וחצי שניה שהיא שלשים שלישיות , נמצא מהלכו במאה יום חמש עשרה שניות , ומהלכו באלף יום שני חלקים ושלשים שניות , ומהלכו בעשרת אלפים יום חמשה ועשרים חלקים , ונמצא מהלכו לתשעה ועשרים יום ארבע שניות ועוד , ומהלכו בשנה סדורה שלש וחמשים שניות . 
ומאחר שכל הדברים האלו ידועים תוציא מהלך אמצע השמש לכל השנים והימים שתרצה ותוסיף על העיקר שעשינו , יצא לך אמצעה ליום שתרצה משנים הבאות , ותעשה אותו היום עיקר , או תגרע האמצע שהוצאת מן העיקר שעשינו ויצא לך העיקר ליום שתרצה משנים שעברו , ותעשה אותו אמצע עיקר , וכזה תעשה באמצע הירח ושאר הכוכבים אם יהיו ידועים לך , וכבר נתבאר לך מכלל דברינו שכשם שתדע אמצע השמש לכל יום שתרצה מימים הבאים כך תדע אמצעה לכל יום שתרצה מימים שעברו . 
