העגולה שסובבת בה הירח תמיד היא נוטה מעל העגולה שסובבת בה השמש תמיד , חציה נוטה לצפון וחציה נוטה לדרום , ושתי נקודות יש בה זו כנגד זו שבהן פוגעות שתי העגולות זו בזו , לפיכך כשיהיה הירח באחת משתיהן נמצא סובב בעגולה של שמש כנגד השמש בשוה , ואם יצא הירח מאחת משתי הנקודות נמצא מהלך לצפון השמש או לדרומה . 
הנקודה שממנה יתחיל הירח לנטות לצפון השמש היא הנקראת ראש , והנקודה שממנה יתחיל הירח לנטות לדרום השמש היא הנקראת זנב , ומהלך שוה יש לזה הראש שאין בו לא תוספת ולא גרעון , והוא הולך במזלות אחורנית מטלה לדגים לדלי וכן הוא סובב תמיד . 
אם תרצה לידע מקום הראש בכל עת שתרצה , תוציא אמצעו לאותה העת כדרך שתוציא אמצע השמש ואמצע הירח , ותגרע האמצע משלש מאות וששים מעלות , והנשאר הוא מקום הראש באותה העת , וכנגדו לעולם יהיה מקום הזנב . 
כיצד הרי שרצינו לידע מקום הראש לתחלת ליל ערב שבת שיומו שני לחדש אייר משנה זו שהיא שנת העיקר , ומנין הימים הגמורים מתחלת ליל העיקר עד תחלת ליל זו שאנו רוצים לידע מקום הראש בו תשעה ועשרים יום . 
תוציא אמצע הראש לעת הזאת על הדרך שידעת , והוא שתוסיף מהלכו לתשעה ועשרים יום על העיקר , יצא לך אמצע הראש מאה ושתים ושמונים מעלות ותשעה ועשרים חלקים ושבע ושלשים שניות , סימנם קפ"ב כ"ט prefix=ל " ז , תגרע אמצע זה משלש מאות וששים ישאר לך מאה ושבע ושבעים מעלות ושלשים חלקים ושלש ועשרים שניות , סימנם קע"ז לכ"ג , וזה הוא מקום הראש , ואל תפנה אל השניות , נמצא מקום הראש במזל בתולה בשבע ועשרים מעלות ושלשים חלקים , ומקום הזנב כנגדו במזל דגים בשבע ועשרים מעלות ושלשים חלקים . 
לעולם יהיה בין הראש ובין הזנב חצי הגלגל בשוה , לפיכך כל מזל שתמצא בו מקום הראש יהיה הזנב במזל שביעי ממנו בכמו מנין המעלות והחלקים בשוה , אם יהיה הראש בעשר מעלות במזל פלוני יהיה הזנב בעשר מעלות ממזל שביעי ממנו . 
ומאחר שתדע מקום הראש ומקום הזנב ומקום הירח האמתי , התבונן בשלשתן , אם מצאת הירח עם הראש או עם הזנב במעלה אחת וחלק אחד , תדע שאין הירח נוטה לא לצפון השמש ולא לדרומה , ואם ראית מקום הירח לפני מקום הראש והוא הולך כנגד הזנב , תדע שהירח נוטה לצפון השמש , ואם היה הירח לפני מקום הזנב והרי הוא הולך כנגד הראש , תדע שהירח נוטה לדרום השמש . 
הנטיה שנוטה הירח לצפון השמש או לדרומה , היא הנקראת רוחב הירח , ואם היה נוטה לצפון נקרא רוחב צפוני , ואם היה נוטה לדרום נקרא רוחב דרומי , ואם היה הירח באחת משתי הנקודות לא יהיה לו רוחב כמו שביארנו . 
לעולם לא יהיה רוחב הירח יתר על חמש מעלות בין בצפון בין בדרום , אלא כך הוא דרכו יתחיל מן הראש ויתרחק ממנו מעט מעט , והמרחק הולך ונוסף עד שיגיע לחמש מעלות , ויחזור ויתקרב מעט מעט עד שלא יהיה לו רוחב כשיגיע לזנב , ויחזור ויתרחק מעט מעט והמרחק נוסף עד שיגיע לחמש מעלות , ויחזור ויתקרב עד שלא יהיה לו רוחב . 
אם תרצה לידע רוחב הירח כמה הוא בכל עת שתרצה , ואם צפוני הוא או דרומי , תוציא מקום הראש ומקום הירח האמתי לאותה העת , ותגרע מקום הראש ממקום הירח האמתי , והנשאר הוא הנקרא מסלול הרוחב , ואם יהיה מסלול הרוחב ממעלה אחת עד מאה ושמונים , תדע שרוחב הירח צפוני , ואם היה המסלול יתר על מאה ושמונים תדע שרוחב הירח דרומי , ואם היה מאה ושמונים בשוה או שלש מאות וששים בשוה אין לירח רוחב כלל , ותחזור ותראה מנת מסלול הרוחב כמה היא , והוא שיעור נטייתו לצפון או לדרום , והוא הנקרא רוחב הירח הדרומי או הצפוני כמו שביארנו . 
ואם יהיו אחדים עם העשרות תקח הראוי להם לפי היתר שבין שתי המנות כמו שעשית במסלול השמש ובמסלול הירח , כיצד הרי שהיה מסלול הרוחב שלש וחמשים מעלות , וכבר ידעת שאילו היה המסלול חמשים היתה מנתו שלש מעלות וחמשים חלקים , ואילו היה המסלול ששים היתה מנתו ארבע מעלות ועשרים חלקים , נמצא היתר בין שתי המנות שלשים חלקים שלשה חלקים לכל מעלה , ונמצא לפי חשבון מסלול זה שהוא שלש וחמשים מנתו שלש מעלות ותשעה וחמשים חלקים , ועל דרך זו תעשה בכל מנין ומנין . 
מאחר שתדע מנות של מסלול הרוחב עד תשעים כמו שהודענוך , תדע מנות של כל מניינות המסלול , שאם יהיה המסלול יתר על תשעים עד מאה ושמונים תגרע המסלול ממאה ושמונים והנשאר תדע בו המנה . 
) וזה הוא רוחב הירח בתחלת ליל זה , והוא דרומי שהרי המסלול יתר על מאה ושמונים ( , וכן אם היה המסלול יתר ממאה ושמונים עד מאתים ושבעים תגרע ממנו מאה ושמונים והנשאר תדע בו המנה . 
ואם היה המסלול יתר על מאתים ושבעים עד שלש מאות וששים , תגרע אותו משלש מאות וששים והנשאר תדע בו המנה . 
כיצד הרי שהיה המסלול מאה וחמשים תגרע אותו ממאה ושמונים נשאר שלשים , וכבר ידעת שמנת שלשים שתי מעלות ושלשים חלקים וכך תהיה מנת מאה וחמשים שתי מעלות ושלשים חלקים . 
הרי שהיה המסלול מאתים , תגרע ממנו מאה ושמונים ישאר עשרים , וכבר ידעת שמנת עשרים היא מעלה אחת ושלשה וארבעים חלקים , וכך תהיה מנת מאתים ) תהיה ( מעלה אחת ושלשה וארבעים חלקים . 
הרי שהיה המסלול שלש מאות תגרע אותו משלש מאות וששים נשאר ששים , וכבר ידעת שמנת ששים ארבע מעלות ועשרים חלקים , וכך היא מנת שלש מאות ארבע מעלות ועשרים חלקים , ועל דרך זו בכל המניינות . 
