כל הדברים שהקדמנו כדי שיהיו עתידים ומוכנים לידיעת הראייה , וכשתרצה לדעת זאת תתחיל ותחשוב ותוציא מקום השמש האמתי ומקום הירח האמתי ומקום הראש לשעת הראייה , ותגרע מקום השמש האמתי ממקום הירח האמתי והנשאר הוא הנקרא אורך ראשון . 
ומאחר שתדע מקום הראש ומקום הירח תדע רוחב הירח כמה הוא , ואם הוא רוחב צפוני או דרומי והוא הנקרא רוחב ראשון , והזהר באורך הזה הראשון וברוחב הראשון ויהיו שניהם מוכנים לפניך . 
והתבונן באורך זה הראשון ) וברוחב הזה הראשון ( , אם יצא לך תשע מעלות בשוה או פחות , תדע בודאי שאי אפשר לעולם שיראה הירח באותו הלילה בכל ארץ ישראל ואין אתה צריך חשבון אחר , ואם יהיה האורך הראשון יתר על חמש עשרה מעלות תדע בודאי שהירח יראה בכל ארץ ישראל ואין אתה צריך לחשבון אחר , ואם יהיה האורך הראשון מתשע מעלות ועד חמש עשרה תצטרך לדרוש ולחקור בחשבונות הראייה , עד שתדע אם יראה או לא יראה . 
במה דברים אמורים בשהיה מקום הירח האמתי מתחלת מזל גדי עד סוף מזל תאומים , אבל אם היה מקום הירח מתחלת מזל סרטן עד סוף מזל קשת ויהיה האורך הראשון עשר מעלות בשווה או פחות , תדע שאין הירח נראה כלל באותו הלילה בכל ארץ ישראל , ואם היה האורך הראשון יתר על ארבע ועשרים מעלות ודאי יראה בכל גבול ישראל , ואם יהיה האורך הראשון מעשר מעלות עד ארבע ועשרים תצטרך לדרוש ולחקור בחשבונות הראייה עד שתדע אם יראה או לא יראה . 
ולמה גורעין חלקים אלו , לפי שמקום הירח האמתי אינו המקום שיראה בו אלא שינוי יש ביניהם באורך וברוחב , והוא הנקרא שינוי המראה , ושינוי מראה האורך בשעת הראייה לעולם גורעין אותו מן האורך כמו שבארנו . 
אבל שינוי מראה הרוחב , אם היה רוחב הירח צפוני גורעין חלקים של שינוי מראה הרוחב מן הרוחב הראשון , ואם היה רוחב הירח דרומי מוסיפין החלקים של שינוי מראה הרוחב על הרוחב הראשון , ומה שיהיה הרוחב הראשון אחר שמוסיפין עליו או גורעין ממנו אותם החלקים הוא הנקרא רוחב שני . 
וכמה הם החלקים שמוסיפין או גורעין אותן , אם יהיה הירח במזל טלה תשעה חלקים , ואם יהיה במזל שור עשרה חלקים , ואם יהיה במזל תאומים ששה עשר חלקים , ואם יהיה במזל סרטן שבעה ועשרים חלקים , ואם יהיה במזל אריה שמונה ושלשים חלקים , ואם יהיה במזל בתולה ארבעה וארבעים חלקים , ואם יהיה במזל מאזנים ששה וארבעים חלקים , ואם יהיה במזל עקרב חמשה וארבעים חלקים , ואם יהיה במזל קשת ארבעה וארבעים חלקים , ואם יהיה במזל גדי ששה ושלשים חלקים , ואם יהיה במזל דלי שבעה ועשרים חלקים , ואם יהיה במזל דגים שנים עשר חלקים . 
ומאחר שתדע חלקים אלו תגרע אותן מן הרוחב הראשון או תוסיף אותן עליו כמו שהודענוך ויצא לך הרוחב השני , וכבר ידעת אם הוא צפוני או דרומי , ותדע כמה מעלות וכמה חלקים נעשה זה הרוחב השני ותכין אותו לפניך ויהיה עתיד . 
ואחר שתצא קשת זו תבין בה , ודע שאם תהיה קשת הראייה תשע מעלות או פחות אי אפשר שיראה בכל ארץ ישראל , ואם תהיה קשת הראייה יתר על ארבע עשרה מעלות אי אפשר שלא יראה ויהיה גלוי לכל ארץ ישראל . 
ואם תהיה קשת הראייה מתחלת מעלה עשירית עד סוף מעלת ארבע עשרה , תערוך קשת הראייה אל האורך הראשון ותדע אם יראה הירח או לא יראה מן הקצין שיש לו , והן הנקראין קיצי הראייה . 
ואלו הן קיצי הראייה , אם תהיה קשת הראייה מותר על תשע מעלות עד סוף עשר מעלות או יתר על עשר , ויהיה האורך הראשון שלש עשרה מעלות או יתר , ודאי יראה , ואם תהיה הקשת פחות מזה או יהיה האורך פחות מזה לא יראה . 
ואם תהיה קשת הראייה מותר על עשר מעלות עד סוף אחת עשרה מעלות או יתר על אחת עשרה , ויהיה האורך הראשון שתים עשרה מעלות או יתר , ודאי יראה , ואם תהיה הקשת פחות מזה או יהיה האורך פחות מזה לא יראה . 
ואם תהיה קשת הראייה מותר על אחת עשרה מעלות עד סוף שתים עשרה מעלות או יתר על י"ב , והיה האורך הראשון אחת עשרה מעלות או יתר ודאי יראה , ואם תהיה הקשת פחות מזה או יהיה האורך פחות מזה לא יראה . 
ואם תהיה קשת הראייה מותר על שתים עשרה מעלות עד סוף שלש עשרה מעלות או יתר על שלש עשרה , ויהיה האורך הראשון עשר מעלות או יתר ודאי יראה , ואם תהיה הקשת פחות מזה או יהיה האורך פחות מזה לא יראה . 
ואם תהיה קשת הראייה מותר על י"ג מעלות עד סוף ארבע עשרה מעלות או יתר על ארבע עשרה , ויהיה האורך הראשון תשע מעלות או יתר ודאי יראה , ואם תהיה הקשת פחות מזה או יהיה האורך פחות מזה לא יראה , ועד כאן סוף הקצין . 
כיצד באנו להתבונן בקשת הראייה של ליל ערב שבת שני לחדש אייר משנה זו , יצא לנו בחשבון קשת הראייה אחת עשרה מעלות ואחד עשר חלקים כמו שידעת , ולפי שהיתה קשת הראייה בין עשר עד ארבע עשרה ערכנו אותה אל האורך הראשון , וכבר ידעת שהאורך היה בליל זה אחת עשרה מעלות ושבעה ועשרים חלקים , ולפי שהיתה קשת הראייה יתר על אחת עשרה מעלות והיה האורך הראשון יתר על ] אחת [ עשרה , יודע שודאי יראה בליל זה לפי הקצין הקצובות , וכן תעשה בכל קשת וקשת עם האורך הראשון שלה . 
וכבר ראית מן המעשים האלו כמה חשבונות יש בו וכמה תוספות וכמה גירועין אחר שיגענו הרבה עד שהמצינו דרכים קרובים שאין בחשבונם עומק גדול , שהירח עקלקלות גדולות יש במעגלותיו , ולפיכך אמרו חכמים שמש ידע מבואו ירח לא ידע מבואו , ואמרו חכמים פעמים בא בארוכה פעמים בא בקצרה , כמו שתראה מחשבונות אלו שפעמים תוסיף ופעמים תגרע עד שתצא קשת הראייה , ופעמים תהיה קשת הראייה ארוכה ופעמים קצרה כמו שביארנו . 
