שנת החמה למי שהוא אומר שהיא פחות מרביע מחכמי ישראל יש מי שאומר שהיא שלש מאות חמשה וששים יום וחמש שעות ותשע מאות שבעה ותשעים חלקים ושמונה וארבעים רגע , והרגע אחד מששה ושבעים בחלק , ולפי חשבון זה תהיה תוספת שנת החמה על שנת הלבנה עשרה ימים ואחת ועשרים שעה ומאה ואחד ועשרים חלק ושמונה וארבעים רגע , סימן להן יכ"א קכ"א prefix=מ " ח , ולא תמצא תוספת במחזור של תשע עשרה שנה כלל אלא בכל מחזור מהם ישלמו שני החמה עם שני הלבנה הפשוטות והמעוברות . 
בין כל תקופה ותקופה לפי חשבון זה אחד ותשעים יום ושבע שעות וחמש מאות ותשעה עשר חלקים ואחד ושלשים רגע , סימן להם צא"ז תקי"ט prefix=ל " א , וכשתדע תקופה מן התקופות אימתי היתה , תחשוב מאותו רגע מנין זה ותדע תקופה שאחריה על הדרך שביארנו בתקופת השנה שהיא רביע . 
תקופת ניסן לפי חשבון זה היתה בשנה ראשונה של יצירה קודם מולד ניסן בתשע שעות ושש מאות ושנים וארבעים חלקים , סימן להם ט' תרמ"ב , וכן היא לעולם בכל שנה ראשונה של כל מחזור קודם מולד ניסן בתשע שעות ושש מאות ושנים וארבעים חלקים . 
כשתדע תקופת ניסן של שנה ראשונה מן המחזור , תחשוב ממנה אחד ותשעים יום ושבע שעות וחמש מאות ותשעה עשר חלקים ואחד ושלשים רגע לכל תקופה ותקופה עד סוף המחזור . 
אם תרצה לידע מתי תהיה תקופת ניסן לפי חשבון זה , תדע תחילה שנים גמורות שעברו מן המחזור , ותקח לכל שנה מהן תוספתה , והיא יכ"א קכ"א prefix=מ " ח , וקבץ כל הרגעים חלקים וכל החלקים שעות וכל השעות ימים כדרך שתחשוב במולדות , ותגרע מן הכל תשע שעות ושש מאות ושנים וארבעים חלקים , והנשאר תשליכו חדשי לבנה , והנשאר שאין בו חדש לבנה תוסיף אותו על מולד ניסן של אותה שנה , וברגע שיגיע המנין בו תהיה תקופת ניסן של אותה שנה . 
ונראין לי הדברים שעל חשבון תקופה זו היו סומכין לענין עיבור השנה בעת שבית דין הגדול מצוי , שהיו מעברין מפני הזמן או מפני הצורך , לפי שחשבון זה הוא האמת יתר מן הראשון , והוא קרוב מדברים שנתבארו באצטגנינות יתר מן החשבון הראשון שהיתה בו שנת החמה שלש מאות וחמשה וששים יום ורביע יום . 
וחשבון שתי התקופות האלו שביארנו דרכם הכל בקירוב הוא ובמהלך השמש האמצעי לא במקומה האמתי , אבל במקום השמש האמתי תהיה תקופת ניסן בזמנים אלו בכמו שני ימים קודם שתי התקופות שיוצאין בחשבון זה , בין בחשבון מי שמחשב רביע יום גמור בין למי שמחשב לפחות מרביע יום . 
