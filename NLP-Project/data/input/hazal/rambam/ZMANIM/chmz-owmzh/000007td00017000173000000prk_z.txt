מצות עשה של תורה לספר בנסים ונפלאות שנעשו לאבותינו במצרים בליל חמשה עשר בניסן שנאמר + שמות י"ג + זכור את היום הזה אשר יצאתם ממצרים כמו שנאמר + שמות כ '+ זכור את יום השבת , ומנין שבליל חמשה עשר תלמוד לומר והגדת לבנך ביום ההוא לאמר בעבור זה בשעה שיש מצה ומרור מונחים לפניך . 
ואף על פי שאין לו בן , אפילו חכמים גדולים חייבים לספר ביציאת מצרים וכל המאריך בדברים שאירעו ושהיו הרי זה משובח . 
מצוה להודיע לבנים ואפילו לא שאלו שנאמר והגדת לבנך , לפי דעתו של בן אביו מלמדו , כיצד אם היה קטן או טיפש אומר לו בני כולנו היינו עבדים כמו שפחה זו או כמו עבד זה במצרים ובלילה הזה פדה אותנו הקב"ה ויוציאנו לחירות , ואם היה הבן גדול וחכם מודיעו מה שאירע לנו במצרים ונסים שנעשו לנו ע"י משה רבינו הכל לפי דעתו של בן . 
וצריך לעשות שינוי בלילה הזה כדי שיראו הבנים וישאלו ויאמרו מה נשתנה הלילה הזה מכל הלילות עד שישיב להם ויאמר להם כך וכך אירע וכך וכך היה . 
וכיצד משנה מחלק להם קליות ואגוזים ועוקרים השולחן מלפניהם קודם שיאכלו וחוטפין מצה זה מיד זה וכיוצא בדברים האלו , אין לו בן אשתו שואלתו , אין לו אשה שואלין זה את זה מה נשתנה הלילה הזה , ואפילו היו כולן חכמים , היה לבדו שואל לעצמו מה נשתנה הלילה הזה . 
וצריך להתחיל בגנות ולסיים בשבח , כיצד מתחיל ומספר שבתחלה היו אבותינו בימי תרח ומלפניו כופרים וטועין אחר ההבל ורודפין אחר ע"ז , ומסיים בדת האמת שקרבנו המקום לו והבדילנו מן התועים וקרבנו ליחודו , וכן מתחיל ומודיע שעבדים היינו לפרעה במצרים וכל הרעה שגמלנו ומסיים בנסים ונפלאות שנעשו לנו ובחירותנו , והוא שידרוש + דברים prefix=כ " ו + מארמי אובד אבי עד שיגמור כל הפרשה , וכל המוסיף ומאריך בדרש פרשה זו הרי זה משובח . 
כל מי שלא אמר שלשה דברים אלו בליל חמשה עשר לא יצא ידי חובתו ואלו הן , פסח מצה ומרור , פסח על שם שפסח המקום ב"ה על בתי אבותינו במצרים שנאמר + שמות י"ב + ואמרתם זבח פסח הוא ל ה' וגו ' , מרורים על שם שמררו המצרים את חיי אבותינו במצרים , מצה על שם שנגאלו , ודברים האלו כולן הן הנקראין הגדה . 
בכל דור ודור חייב אדם להראות את עצמו כאילו הוא בעצמו יצא עתה משעבוד מצרים שנאמר + דברים ו '+ ואותנו הוציא משם וגו ' , ועל דבר זה צוה הקב"ה בתורה + דברים ה '+ וזכרת כי עבד היית כלומר כאילו אתה בעצמך היית עבד ויצאת לחירות ונפדית . 
לפיכך כשסועד אדם בלילה הזה צריך לאכול ולשתות והוא מיסב דרך חירות , וכל אחד ואחד בין אנשים בין נשים חייב לשתות בלילה הזה ארבעה כוסות של יין , אין פוחתין מהם , ואפילו עני המתפרנס מן הצדקה לא יפחתו לו מארבעה כוסות , שיעור כל כוס מהן רביעית . 
אפילו עני שבישראל לא יאכל עד שיסב , אשה אינה צריכה הסיבה , ואם אשה חשובה היא צריכה הסיבה , ובן אצל אביו והשמש בפני רבו צריכין הסיבה , אבל תלמיד בפני רבו אינו מיסב אלא אם כן נתן לו רבו רשות , והסיבת ימין אינה הסיבה , וכן המיסב על ערפו או על פניו אין זו הסיבה , ואימתי צריכין הסיבה בשעת אכילת כזית מצה ובשתיית ארבעה כוסות האלו , ושאר אכילתו ושתייתו אם היסב הרי זה משובח ואם לאו אינו צריך . 
ארבעה כוסות האלו צריך למזוג אותן כדי שתהיה שתיה עריבה הכל לפי היין ולפי דעת השותה , ולא יפחות בארבעתן מרביעית יין חי , שתה ארבעה כוסות אלו מיין שאינו מזוג יצא ידי ארבעה כוסות ולא יצא ידי חירות , שתה ארבעה כוסות מזוגין בבת אחת יצא ידי חירות ולא יצא ידי ארבעה כוסות , ואם שתה מכל כוס מהן רובו יצא . 
כל כוס וכוס מארבעה כוסות האלו מברך עליו ברכה בפני עצמה , וכוס ראשון אומר עליו קדוש היום , כוס שני קורא עליו את ההגדה , כוס שלישי מברך עליו ברכת המזון , כוס רביעי גומר עליו את ההלל ומברך עליו ברכת השיר , ובין הכוסות האלו אם רצה לשתות שותה בין שלישי לרביעי אינו שותה . 
החרוסת מצוה מדברי סופרים זכר לטיט שהיו עובדין בו במצרים , וכיצד עושין אותה לוקחין תמרים או גרוגרות או צמוקין וכיוצא בהן ודורסין אותן ונותנין לתוכן חומץ ומתבלין אותן בתבלין כמו טיט בתבן ומביאין אותה על השלחן בלילי הפסח . 
אכילת מרור אינה מצוה מן התורה בפני עצמה אלא תלויה היא באכילת הפסח , שמצות עשה אחת לאכול בשר הפסח על מצה ומרורים , ומדברי סופרים לאכול המרור לבדו בליל זה אפילו אין שם קרבן פסח . 
מרורים האמורים בתורה הן החזרת והעולשין והתמכה והחרחבינה והמרור , כל אחד מחמשת מיני ירק אלו נקרא מרור , ואם אכל מאחד מהן או מחמשתן כזית יצא והוא שיהיו לחין , ויוצאין בקלח שלהן אפילו יבש , ואם שלקן או כבשן או בשלן אין יוצאין בהן . 
