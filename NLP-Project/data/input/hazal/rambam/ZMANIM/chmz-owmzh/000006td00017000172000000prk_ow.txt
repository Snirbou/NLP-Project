מצות עשה מן התורה לאכול מצה בליל חמשה עשר שנאמר + שמות י"ב + בערב תאכלו מצות , בכל מקום ובכל זמן , ולא תלה אכילה זו בקרבן הפסח אלא זו מצוה בפני עצמה ומצותה כל הלילה , אבל בשאר הרגל אכילת מצה רשות רצה אוכל מצה רצה אוכל אורז או דוחן או קליות או פירות , אבל בליל חמשה עשר בלבד חובה ומשאכל כזית יצא ידי חובתו . 
בלע מצה יצא , בלע מרור לא יצא , בלע מצה ומרור כאחד ידי מצה יצא ידי מרור לא יצא , שהמרור כטפילה למצה , כרכן בסיב וכיוצא בו ובלען אף ידי מצה לא יצא . 
אכל מצה בלא כונה כגון שאנסוהו גוים או לסטים לאכול יצא ידי חובתו , אכל כזית מצה והוא נכפה בעת שטותו ואחר כך נתרפא חייב לאכול אחר שנתרפא , לפי שאותה אכילה היתה בשעה שהיה פטור מכל המצוות . 
אין אדם יוצא ידי חובת אכילת מצה אלא אם כן אכלה מאחד מחמשת המינין שנאמר + דברים ט"ז + לא תאכל עליו חמץ שבעת ימים תאכל עליו מצות , דברים הבאים לידי חימוץ אם אכלן מצה יצא בהן ידי חובתו אבל שאר דברים כגון אורז ודוחן וקטניות אין יוצא בהן ידי מצה לפי שאין בהן חמץ . 
העושה עיסה מן החטים ומן האורז אם יש בה טעם דגן יוצא בה ידי חובתו , עיסת הכלבים בזמן שהרועים אוכלין ממנה יוצא בה ידי חובתו , אין הרועים אוכלין ממנה אינו יוצא בה שאין זו משומרת לשם מצה . 
מצה שלשה במי פירות יוצא בה ידי חובתו בפסח , אבל אין לשין אותה ביין או שמן או דבש או חלב משום לחם עוני כמו שבארנו , ואם לש ואכל לא יצא ידי חובתו , ואין יוצאין לא בפת מורסן ולא בפת סובין , אבל לש הוא את הקמח בסובין שלו ובמורסנו ועושהו פת ויצא בה ידי חובתו , וכן פת סולת נקייה ביותר הרי זו מותרת ויוצא בה ידי חובתו בפסח ואין אומרין בה אין זה לחם עוני . 
אחד מצה שנאפית בתנור או באלפס , בין שהדביק הבצק באלפס ואחר כך הרתיח בין שהרתיח ואחר כך הדביק אפילו אפאה בקרקע הרי זה יוצא בה ידי חובתו , וכן אם לא נאפית אפייה גמורה יוצאין בה , והוא שלא יהיו חוטין של בצק נמשכין ממנה בעת שפורסה , ויוצאין ברקיק השרוי והוא שלא נימוח , אבל מצה שבשלה אינו יוצא בה ידי חובתו באכילתה שהרי אין בה טעם הפת . 
אין אדם יוצא ידי חובתו באכילת מצה שהיא אסורה לו כגון שאכלה טבל או מעשר ראשון שלא נטלה תרומתו או שגזלה , זה הכלל כל שמברכין עליו ברכת המזון יוצא בה ידי חובתו וכל שאין מברכין עליו ברכת המזון אין יוצא בה ידי חובתו . 
הכהנים יוצאין בחלה ובתרומה אף על פי שהיא מצה שאינה ראויה לכל אדם , וכן יוצאין במצה של מעשר שני בירושלם , אבל אין יוצאין במצה של בכורים אפילו בירושלם מפני שהבכורים אין להם התר בכל המושבות , ומעשר שני אפשר שיפדה ויאכל בכל מקום , וכתוב + שמות י"ב + בכל מושבותיכם תאכלו מצות מצה הראויה להאכל בכל המושבות היא שיוצאין בה ידי חובה . 
חלות תודה ורקיקי נזיר שעשה אותן לעצמו אין יוצאין בהן שנאמר + שמות י"ב + ושמרתם את המצות מצה המשתמרת לענין מצה בלבד היא שיוצאין בה אבל זו משתמרת לענין הזבח , ואם עשאן למכור בשוק הרי זה יוצא בה ידי חובתו , שהעושה למכור בשוק דעתו שאם לא ימכרו יאכל אותן ונמצא בשעת עשייתן שמרן לשם מצה . 
הכל חייבין באכילת מצה אפילו נשים ועבדים , קטן שיכול לאכול פת מחנכין אותו במצות ומאכילין אותו כזית מצה , חולה או זקן שאינו יכול לאכול שורין לו רקיק במים ומאכילין אותו והוא שלא נימוח . 
מדברי סופרים שאין מפטירין אחר מצה כלום אפילו קליות ואגוזים וכיוצא בהן , אלא אף על פי שאכל מצה ואכל אחריה מאכלות אחרות ופירות וכיוצא בהן חוזר ואוכל כזית מצה באחרונה ופוסק . 
אסרו חכמים לאכול מצה בערב הפסח כדי שיהיה הכר לאכילתה בערב , ומי שאכל מצה בערב הפסח מכין אותו מכת מרדות עד שתצא נפשו , וכן אסור לאכול ערב הפסח מקודם המנחה כמעט , כדי שיכנס לאכילת מצה בתאוה , אבל אוכל הוא מעט פירות או ירקות ולא ימלא כריסו מהן , וחכמים הראשונים היו מרעיבין עצמן ערב הפסח כדי לאכול מצה בתאוה ויהיו מצוות חביבין עליו , אבל בשאר ערבי ימים טובים אוכל והולך עד שתחשך . 
