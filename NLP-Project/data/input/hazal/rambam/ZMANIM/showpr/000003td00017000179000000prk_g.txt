כמה תקיעות חייב אדם לשמוע ביום טוב של ראש השנה , תשע תקיעות , לפי שנאמרה תרועה ביובל ובראש השנה שלשה פעמים וכל תרועה פשוטה לפניה ופשוטה לאחריה , ומפי השמועה למדו שכל תרועות של חדש השביעי אחד הן בין בראש השנה בין ביום הכפורים של יובל , תשע תקיעות תוקעין בכל אחד משניהן , תקיעה ותרועה ותקיעה , תקיעה ותרועה ותקיעה , תקיעה ותרועה ותקיעה . 
תרועה זו האמורה בתורה נסתפק לנו בה ספק לפי אורך השנים ורוב הגליות ואין אנו יודעין היאך היא , אם היא היללה שמיללין הנשים בנהייתן בעת שמיבבין , או האנחה כדרך שיאנח האדם פעם אחר פעם כשידאג לבו מדבר גדול , או שניהם כאחד האנחה והיללה שדרכה לבא אחריה הן הנקראין תרועה , שכך דרך הדואג מתאנח תחלה ואחר כך מילל , לפיכך אנו עושין הכל . 
היללה היא שאנו קוראין תרועה , והאנחה זו אחר זו היא שאנו קוראין אותה שלשה שברים , נמצא סדר התקיעות כך הוא : מברך ותוקע תקיעה ואחריה שלשה שברים ואחריה תרועה ואחריה תקיעה , וחוזר כסדר הזה שלשה פעמים , ותוקע תקיעה ואחריה שלשה שברים ואחריה תקיעה וחוזר כסדר הזה שלשה פעמים , ותוקע תקיעה ואחריה תרועה ואחריה תקיעה וחוזר כסדר הזה שלשה פעמים , נמצא מנין התקיעות שלשים כדי להסתלק מן הספק . 
שיעור תרועה כשתי תקיעות , שיעור שלשה שברים כתרועה , הרי שתקע והריע ותקע תקיעה ארוכה ומשך בה כשנים בראשונה , אין אומרין תחשב כשתי תקיעות ויריע אחריה ויחזור ויתקע , אלא אפילו משך בה כל היום אינה אלא תקיעה אחת וחוזר ותוקע ומריע ותוקע שלשה פעמים . 
שמע תקיעה אחת בשעה זו ושניה בשעה שניה אפילו שהה כל היום כולו הרי אלו מצטרפין ויצא ידי חובתו , והוא שישמע כל בבא מהן על סדרה , לא שישמע תרועה ואחריה שתי תקיעות או שתי תקיעות ואחריהן תרועה וכיוצא בזה . 
שמע תשע תקיעות מתשעה בני אדם כאחד לא יצא אפילו ידי אחת , תקיעה מזה ותרועה מזה ותקיעה משלישי בזה אחר זה יצא ואפילו בסירוגין ואפילו כל היום כולו , ואינו יוצא ידי חובתו עד שישמע כל התשע תקיעות שכולן מצוה אחת הן לפיכך מעכבות זו את זו . 
הצבור חייבין לשמוע התקיעות על סדר הברכות , כיצד אומר שליח צבור אבות וגבורות וקדושת השם ומלכיות ותוקע שלש , ואומר זכרונות ותוקע שלש , ואומר שופרות ותוקע שלש , ואומר עבודה והודייה וברכת כהנים . 
שלש ברכות אמצעיות אלו של ראש השנה ויום הכפורים של יובל שהן מלכיות וזכרונות ושופרות מעכבות זו את זו , וצריך לומר בכל ברכה מהן עשרה פסוקים מעין הברכה , שלשה פסוקים מן התורה , ושלשה מספר תילים , ושלשה מן הנביאים , ואחד מן התורה משלים בו , ואם השלים בנביא יצא , ואם אמר פסוק אחד מן התורה ואחד מן הכתובים ואחד מן הנביאים יצא , ואפילו אמר ובתורתך ה' אלהינו כתוב לאמר ואמר פסוק של תורה והפסיק שוב אינו צריך כלום . 
+ דברים ו '+ שמע ישראל ה' אלהינו ה' אחד , + דברים ד' + אתה הראת לדעת וכ ו' וידעת היום והשבות אל לבבך וכ ו' כל פסוק מאלו מלכות הוא ענינו אף על פי שאין בו זכר מלכות והרי הוא כמו + שמות ט"ו + ה' ימלוך לעולם ועד + דברים prefix=ל " ג + ויהי בישורון מלך וכו ' . 
זה שתוקע כשהן יושבין הוא שתוקע על סדר הברכות כשהן עומדים , ואינו מדבר בין תקיעות שמיושב לתקיעות שמעומד , ואם סח ביניהן אף על פי שעבר אינו חוזר ומברך . 
בדין היה שיתקעו על כל ברכה כל בבא מהן שלשה פעמים כדרך שתקעו כשהן יושבין אלא כיון שיצאו מידי ספק בתקיעות שמיושב אין מטריחין על הצבור לחזור בהן כולן על סדר ברכות , אלא די להן בבא אחת על כל ברכה כדי שישמעו תקיעות על סדר ברכות , וכל הדברים האלו בצבור אבל היחיד בין ששמע על סדר ברכות בין שלא שמע על הסדר בין מעומד בין מיושב יצא ואין בזה מנהג . 
התקיעות אינן מעכבות את הברכות והברכות אינן מעכבות את התקיעות , שתי עיירות באחת יודע בודאי שיש שם מי שיברך להן תשע ברכות ואין שם תוקע , ובשנייה ספק יש שם תוקע ספק אין שם הולך לשנייה , שהתקיעה מדברי תורה והברכות מדברי סופרים . 
