ארבעת מינין האלו שהן לולב והדס וערבה ואתרוג שהיה אחד מהן יבש או גזול או גנוב אפילו לאחר יאוש או שהיה מאשרה הנעבדת אף על פי שבטלו האשרה מלעבדה , או שהיה של עיר הנדחת הרי זה פסול , היה אחד מהן של ע"ז לא יטול לכתחלה ואם נטל יצא , היה כמוש ולא גמר ליבש כשר , ובשעת הדחק או בשעת הסכנה לולב היבש כשר אבל לא שאר המינין . 
אתרוג של ערלה ושל תרומה טמאה ושל טבל פסול , של דמאי כשר שאפשר שיפקיר נכסיו ויהיה עני שמותר לו לאכול דמאי , אתרוג של תרומה טהורה ושל מעשר שני בירושלם לא יטול שמא יכשירו לטומאה , ואם נטל כשר . 
לולב שנקטם ראשו פסול , נסדק אם נתרחקו שני סדקיו זה מזה עד שיראו כשנים פסול , היה עקום לפניו שהרי שדרו כגב בעלי חטורת פסול , היה עקום לאחריו כשר שזו היא ברייתו , נעקם לאחד מצדדיו פסול , נפרדו עליו זה מעל זה ולא נדלדלו כעלי החריות כשר , נפרצו עליו והוא שידלדלו משדרו של לולב כעלי החריות פסול . 
בריית עלין של לולב כך היא , כשהם גדלין גדלין שנים שנים ודבוקין מגבן וגב כל שני עלין הדבוקין הוא הנקרא תיומת נחלקה התיומת פסול , היו עליו אחת אחת מתחלת ברייתו ולא היה להם תיומת פסול , לא היו עלין זה על גב זה כדרך כל הלולבין אלא זה תחת זה אם ראש זה מגיע לעיקר שלמעלה ממנו שנמצא כל שדרו של לולב מכוסה בעלין כשר , ואם אין ראשו של זה מגיע לצד עיקרו של זה פסול . 
הדס שנקטם ראשו כשר , נשרו רוב עליו אם נשתיירו שלשה עלין בקו אחד כשר , היו ענביו מרובות מעליו אם ירוקות כשר ואם היו אדומות או שחורות פסול ואם מעטן כשר , ואין ממעטין אותן ביום טוב לפי שהוא כמתקן , עבר וליקטן או שליקטן אחד אחד לאכילה הרי זה כשר . 
ערבה שנקטם ראשה כשרה , נפרצו עליה פסולה . 
אתרוג שניקב נקב מפולש כל שהוא פסול , ונקב שאינו מפולש אם היה כאיסר או יתר פסול , חסר כל שהוא פסול , ניטל דדו והוא הראש הקטן ששושנתו בו פסול , ניטל העץ שהוא תלוי בו באילן מעיקר האתרוג ונשאר מקומו גומה פסול , עלת חזזית עליו אם בשנים ושלשה מקומות פסול , ואם במקום אחד אם עלת על רובו פסול , ואם עלת על דדו אפילו כל שהוא פסול , נקלף החיצון שלו שאינו מחסרו אלא ישאר ירוק כמות שהיא ברייתו אם נקלף כולו פסול ואם נשאר ממנו כל שהוא כשר . 
אתרוג שהוא תפוח סרוח כבוש שלוק שחור לבן מנומר ירוק ככרתי פסול , גדלו בדפוס ועשהו כמין בריה אחרת פסול , עשהו כמין ברייתו אף על פי שעשהו דפין דפין כשר , התיום והבוסר כשר , מקום שהאתרוגין שלהם כעין שחרות מעוטה כשרין , ואם היו שחורים ביותר כאדם כושי הרי זה פסול בכל מקום . 
כל אלו שאמרנו שהם פסולין מפני מומין שבארנו או מפני גזל וגניבה ביום טוב ראשון בלבד אבל ביום טוב שני עם שאר הימים הכל כשר , והפסלנות שהיא משום ע"ז או מפני שאותו אתרוג אסור באכילה בין ביום טוב ראשון בין בשאר הימים פסול . 
אין אדם יוצא ביום טוב ראשון של חג בלולבו של חבירו שישאלנו ממנו עד שיתתנו לו במתנה , נתנו לו על מנת להחזירו הרי זה יוצא בו ידי חובתו ומחזירו , שמתנה על מנת להחזיר שמה מתנה , ואם לא החזירו לא יצא שנמצא כגזול , ואין נותנין אותו לקטן שהקטן קונה ואינו מקנה לאחרים מן התורה ונמצא שאם החזירו לו אינו חוזר , ואחד הלולב ואחד כל מין ומין מארבעת מינין שבו אם היה אחד מהן שאול אין יוצאין בו ביום טוב ראשון . 
שותפין שקנו לולב או אתרוג בשותפות אין אחד מהן יוצא בו ידי חובתו בראשון עד שיתן לו חלקו במתנה , האחין שקנו אתרוגין מתפיסת הבית ונטל אחד מהן אתרוג ויצא בו , אם יכול לאכלו ואין האחין מקפידין בכך יצא , ואם היו מקפידין לא יצא עד שיתנו לו חלקם במתנה , ואם קנה זה אתרוג וזה פריש או שקנו כאחד אתרוג ורמון ופריש מתפיסת הבית אינו יוצא באתרוג עד שיתן לו חלקו במתנה ואף על פי שאם אכלו אין מקפידין עליו . 
אף על פי שכל המועדות מצוה לשמוח בהן , בחג הסוכות היתה שם במקדש שמחה יתירה שנאמר + ויקרא prefix=כ " ג + ושמחתם לפני ה' אלהיכם שבעת ימים , וכיצד היו עושין ערב יום טוב הראשון היו מתקנין במקדש מקום לנשים מלמעלה ולאנשים מלמטה כדי שלא יתערבו אלו עם אלו , ומתחילין לשמוח ממוצאי יום טוב הראשון , וכן בכל יום ויום מימי חולו של מועד מתחילין מאחר שיקריבו תמיד של בין הערבים לשמוח שאר היום עם כל הלילה . 
והיאך היתה שמחה זו , החליל מכה ומנגנין בכנור ובנבלים ובמצלתים וכל אחד ואחד בכלי שיר שהוא יודע לנגן בו , ומי שיודע בפה בפה , ורוקדין ומספקין ומטפחין ומפזזין ומכרכרין כל אחד ואחד כמו שיודע ואומרים דברי שיר ותושבחות , ושמחה זו אינה דוחה לא את השבת ולא את יום טוב . 
מצוה להרבות בשמחה זו , ולא היו עושין אותה עמי הארץ וכל מי שירצה , אלא גדולי חכמי ישראל וראשי הישיבות והסנהדרין והחסידים והזקנים ואנשי מעשה הם שהיו מרקדין ומספקין ומנגנין ומשמחין במקדש בימי חג הסוכות , אבל כל העם האנשים והנשים כולן באין לראות ולשמוע . 
השמחה שישמח אדם בעשיית המצוה ובאהבת האל שצוה בהן , עבודה גדולה היא , וכל המונע עצמו משמחה זו ראוי להפרע ממנו שנאמר + דברים prefix=כ " ח + תחת אשר לא עבדת את ה' אלהיך בשמחה ובטוב לבב , וכל המגיס דעתו וחולק כבוד לעצמו ומתכבד בעיניו במקומות אלו חוטא ושוטה , ועל זה הזהיר שלמה ואמר אל תתהדר לפני מלך . 
וכל המשפיל עצמו ומקל גופו במקומות אלו הוא הגדול המכובד העובד מאהבה , וכן דוד מלך ישראל אמר + שמואל ב' ו '+ ונקלותי עוד מזאת והייתי שפל בעיני , ואין הגדולה והכבוד אלא לשמוח לפני ה' שנאמר + שמואל ב' ו '+ והמלך דוד מפזז ומכרכר לפני ה '. בריך רחמנא דסייען . 
