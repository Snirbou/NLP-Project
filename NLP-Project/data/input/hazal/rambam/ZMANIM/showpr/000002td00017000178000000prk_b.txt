הכל חייבין לשמוע קול שופר כהנים לוים וישראלים וגרים ועבדים משוחררים , אבל נשים ועבדים וקטנים פטורין , מי שחציו עבד וחציו בן חורין וטומטום ואנדרוגינוס חייבין . 
כל מי שאינו חייב בדבר אינו מוציא את החייב ידי חובתו , לפיכך אשה או קטן שתקעו בשופר השומע מהן לא יצא , אנדרוגינוס מוציא את מינו ואינו מוציא את שאינו מינו , טומטום אינו מוציא לא את מינו ולא את שאינו מינו , שהטומטום שנקרע אפשר שימצא זכר ואפשר שימצא נקבה . 
וכן מי שחציו עבד וחציו בן חורין אינו מוציא אפילו לעצמו שאין צד עבדות שבו מוציא צד חירות שבו , אלא כיצד יצא ידי חובתו שישמע מבן חורין שיתקע לו . 
המתעסק בתקיעת שופר להתלמד לא יצא ידי חובתו וכן השומע מן המתעסק לא יצא , נתכוון שומע לצאת ידי חובתו ולא נתכוון התוקע להוציאו או שנתכוון התוקע להוציאו ולא נתכוון השומע לצאת לא יצא ידי חובתו , עד שיתכוין שומע ומשמיע . 
מי שתקע ונתכוון להוציא כל השומע תקיעתו ושמע השומע ונתכוון לצאת ידי חובתו אע"פ שאין התוקע מתכוין לזה פלוני ששמע תקיעתו ואינו יודעו יצא , שהרי נתכוון לכל מי שישמענו , לפיכך מי שהיה מהלך בדרך או יושב בתוך ביתו ושמע התקיעות משליח ציבור יצא אם נתכוון לצאת , שהרי שליח צבור מתכוין להוציא את הרבים ידי חובתן . 
יום טוב של ראש השנה שחל להיות בשבת אין תוקעין בשופר בכל מקום , אף על פי שהתקיעה משום שבות ומן הדין היה שתוקעין יבא עשה של תורה וידחה שבות של דבריהם , ולמה אין תוקעין גזירה שמא יטלנו בידו ויוליכנו למי שיתקע לו ויעבירנו ארבע אמות ברשות הרבים , או מוציאו מרשות לרשות ויבא לידי איסור סקילה , שהכל חייבים בתקיעה ואין הכל בקיאין לתקוע . 
התינוקות שלא הגיעו לחנוך אין מעכבין אותן מלתקוע בשבת שאינה יום טוב של ראש השנה כדי שילמדו , ומותר לגדול להתעסק עמהן כדי ללמדן ביום טוב בין קטן שהגיע לחינוך בין קטן שלא הגיע לחינוך , שהתקיעה אין איסורה אלא משום שבות . 
כשגזרו שלא לתקוע בשבת לא גזרו אלא במקום שאין בו בית דין , אבל בזמן שהיה המקדש קיים והיה בית דין הגדול בירושלם היו הכל תוקעין בירושלם בשבת כל זמן שבית דין יושבין , ולא אנשי ירושלם בלבד אלא כל עיר שהיתה בתוך תחום ירושלם , והיתה רואה ירושלם לא שתהיה בתוך הנחל , והיתה שומעת קול תקיעת ירושלם לא שתהיה בראש ההר , והיתה יכולה לבוא בירושלם לא שיהיה נהר מפסיק ביניהם , אנשי אותה העיר היו תוקעים בשבת כירושלם , אבל בשאר ערי ישראל לא היו תוקעין . 
ובזמן הזה שחרב המקדש כל מקום שיש בו בית דין קבוע והוא שיהיה סמוך בארץ ישראל תוקעין בו בשבת , ואין תוקעין בשבת אלא בבית דין שקידשו את החדש אבל שאר בתי דינין אין תוקעין בהן אף על פי שהן סמוכין , ואין תוקעין אלא בפני בית דין ) גדול ( בלבד כל זמן שהן יושבין ואפילו ננערו לעמוד ולא עמדו תוקעין בפניהם , אבל חוץ לבית דין אין תוקעין , ולמה תוקעין בפני בית דין מפני שבית דין זריזין הן ולא יבאו התוקעין להעביר השופר בפניהם ברשות הרבים שבית דין מזהירין את העם ומודיעין אותן . 
בזמן הזה שאנו עושין שני ימים בגלות כדרך שתוקעין בראשון תוקעין בשני , ואם חל יום ראשון להיות בשבת ולא היה במקום בית דין הראויין לתקוע תוקעין בשני בלבד . 
