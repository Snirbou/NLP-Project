אנשי חצר שעירבו כולן חוץ מאחד מהן שלא עירב עמהן בין מזיד בין שוכח הרי זה אוסר עליהן , ואסור לכולן להוציא מבתיהן לחצר או מחצר לבתיהן , ביטל להן זה שלא עירב רשות חצרו בלבד הרי אלו מותרין להוציא ולהכניס מבתיהן לחצר ומחצר לבתיהן אבל לביתו אסור , ביטל להן רשות ביתו ורשות חצרו הרי כולם מותרין הן מותרין מפני שעירבו והרי ביטל להן רשות ביתו וחצרו , וגם הוא מותר מפני שלא נשאר לו רשות והרי הוא כאורח אצלם והאורח אינו אוסר . 
המבטל רשותו סתם רשות חצרו ביטל רשות ביתו לא ביטל , והמבטל רשותו לבני חצר צריך לבטל לכל אחד ואחד בפירוש ואומר רשותי מבוטלת לך ולך ולך , והיורש מבטל רשות אף על פי שמת מורישו בשבת שהיורש קם תחת מורישו לכל דבר , וביטול רשות בשבת מותר לכתחלה . 
ביטלו אלו המערבין רשותן לזה שלא עירב , הוא מותר שהרי נשאר לבדו , והם אסורין שלא נשאר להן רשות , ואין אומרים יהיו כאורחים אצלו שאין רבים אורחין אצל אחד . 
היו אלו שלא עירבו שנים או יתר , אם ביטלו רשותם למערבין המערבין מותרין ואלו שלא עירבו אסורין , ואין המערבין יכולים לבטל רשותם לשנים שלא עירבו שכל אחד מהן אוסר על חבירו , ואפילו חזר האחד שלא עירב וביטל רשותו לשני שלא עירב הרי זה אסור שבשעה שבטלו לו המערבין אסור היה , אחד שעירב אינו מבטל רשותו לאחד שלא עירב אבל האחד שלא עירב מבטל רשותו לאחד שעירב . 
כשם שבעל הבית זה מבטל רשותו לבעל הבית זה בחצר אחת כך מבטלין מחצר לחצר , ומבטלין וחוזרין ומבטלין , כיצד שנים ששרויים בחצר ולא עירבו , אחד מהן מבטל רשותו לשני ונמצא השני מטלטל ברשותו שביטל לו חבירו עד שיעשה צרכיו , וחוזר השני ומבטל רשותו לראשון ומטלטל הראשון ברשותו שביטל לו , וכן כמה פעמים , ויש ביטול רשות בחרבה כדרך שהוא בחצר . 
מי שביטל רשותו וחזר וטלטל ברשותו שביטל , אם במזיד הוציא הרי זה אוסר עליהן שהרי לא עמד בביטולו , ואם בשוגג הוציא אינו אוסר שהרי הוא עומד בבטולו , במה דברים אמורים שלא קדמו והחזיקו אלו שביטל להן , אבל אם קדמו והחזיקו והוציאו אם חזר הוא והוציא בין בשוגג בין במזיד אינו אוסר עליהן . 
שני בתים בשני צדי רשות הרבים והקיפום גוים מחיצה בשבת אין מבטלין זה לזה הואיל ואי אפשר להם לערב מאמש , אחד מבני חצר שמת והניח רשותו לאחד מן השוק , אם מת מבעוד יום הרי היורש שאינו מבני החצר אוסר עליהם , ואם מת משחשיכה אינו אוסר עליהם , אחד מן השוק שמת והניח רשותו לאחד מבני החצר , אם מבעוד יום מת אינו אוסר עליהם שהרי כולן מעורבים , ואם מת משחשיכה אוסר עליהם עד שיבטל רשות מורישו להן . 
ישראל וגר ששרויים במערה אחת ומת הגר מבעוד יום אע"פ שלא החזיק ישראל אחר בנכסיו עד שחשיכה הרי זה המחזיק אוסר עד שיבטל שהרי הוא כיורש , ואם מת הגר משחשיכה אע"פ שהחזיק ישראל אחר בנכסיו אינו אוסר עליו אלא בהתירו הראשון הוא עומד . 
ישראל הדר עם הנכרי או עם גר תושב בחצר אינו אוסר עליו שדירת הגוי אינה דירה אלא כבהמה הוא חשוב , ואם היו שני ישראלים או יתר וגוי שכן עמהן הרי זה אוסר עליהם , ודבר זה גזירה כדי שלא ישכינו גוי עמהן שלא ילמדו ממעשיו , ולמה לא גזרו בישראל אחד וגוי אחד , מפני שאינו דבר מצוי , שהרי יפחד שמא יתיחד עמו ויהרגנו וכבר אסרו להתיחד עם הגוי . 
שני ישראלים וגוי השוכנים בחצר אחת ועירבו הישראלים לעצמן לא הועילו כלום , וכן אם בטלו לגוי או בטל להן או בטלו הישראלים זה לזה ונעשו כיחיד עם הגוי לא הועילו כלום , שאין עירוב מועיל במקום גוי , ואין ביטול רשות מועיל במקום גוי , ואין להן תקנה אלא שישכרו ממנו רשותו ויעשה הגוי כאילו הוא אורח עמהן , וכן אם היו גוים רבים משכירין רשותם לישראלים והישראלים מערבין ומותרין , וישראל אחד ששכר מן הגוי מערב עם שאר הישראלים ויותרו כלם , ואין כל אחד ואחד צריך לשכור מן הגוי . 
שתי חצרות זו לפנים מזו וישראל אחד וגוי דרים בפנימית וישראל אחר בחיצונה , או שהיה ישראל וגוי בחיצונה וישראל אחר בפנימית הרי זה אוסר על החיצונה עד שישכור ממנו , שהרי רגלי שני ישראלים וגוי מצויים שם , והפנימי מותר בפנימית . 
שוכרין מן הגוי אפי ' בשבת , שהשכירות כביטול רשות היא שאינה שכירות ודאית אלא הכר בלבד , לפיכך שוכרין מן הגוי אפילו בפחות משוה פרוטה , ואשתו של גוי משכרת שלא מדעתו , וכן שכירו ושמשו משכירין שלא מדעתו , ואפילו היה שכירו או שמשו ישראלי הרי זה משכיר שלא מדעתו , שאל מן הגוי מקום להניח בו חפציו והשאילו הרי נשתתף עמו ברשותו ומשכיר שלא מדעתו , היו לגוי זה שכירים או שמשים או נשים רבים אם השכיר אחד מהן דיו . 
שני ישראלים וגוי הדרים בחצר אחת ושכרו מן הגוי בשבת חוזר האחד ומבטל רשותו לשני ומותר , וכן אם מת הגוי בשבת מבטל הישראלי לישראלי האחר ויהיה מותר לטלטל . 
גוי שהשכיר מגוי אם אין הראשון יכול להוציא הגוי השני עד שישלים זמן שכירותו שוכרין מזה הגוי השני שהרי נכנס תחת הבעלים , ואם יש רשות לראשון להוציא הגוי השוכר ממנו בכל עת שירצה , אם לא היה השני עומד ושכרו הישראלים מן הראשון הרי אלו מותרין . 
חצר שישראלים וגוי שרויין בה והיו חלונות פתוחות מבית ישראלי זה לבית ישראלי זה ועשו עירוב דרך חלונות , אע"פ שהן מותרין להוציא מבית לבית דרך חלונות הרי הן אסורין להוציא מבית לבית דרך פתחים מפני הגוי עד שישכיר , שאין רבים נעשים בעירוב כיחיד במקום הגוי . 
ישראל שהוא מחלל שבת בפרהסיא או שהוא עובד עבודה זרה הרי הוא כגוי לכל דבריו , ואין מערבין עמו ואינו מבטל רשות אלא שוכרין ממנו כגוי , אבל אם היה מן המינים שאין עובדין עבודה זרה ואין מחללין שבת כגון צדוקין וביתוסין וכל הכופרים בתורה שבעל פה , כללו של דבר כל מי שאינו מודה במצות עירוב , אין מערבין עמו לפי שאינו מודה בעירוב , ואין שוכרין ממנו לפי שאינו כגוי , אבל מבטל הוא רשותו לישראל הכשר וזו היא תקנתו , וכן אם היה ישראל אחד כשר וזה הצדוקי בחצר הרי זה אוסר עליו עד שיבטל לו רשותו . 
