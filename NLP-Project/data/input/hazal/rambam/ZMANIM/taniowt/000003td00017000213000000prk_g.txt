הרי שלא ירדו להם גשמים כל עיקר מתחלת ימות הגשמים , אם הגיע שבעה עשר במרחשון ולא ירדו גשמים מתחילין תלמידי חכמים בלבד להתענות שני וחמישי ושני , וכל התלמידים ראויין לכך . 
הגיע ראש חודש כסלו ולא ירדו גשמים בית דין גוזרין שלש תעניות על הצבור שני וחמישי ושני , ומותרין בהן לאכול ולשתות בלילה , ואנשי משמר אין מתענין עמהן מפני שהן עסוקין בעבודה , וכל העם נכנסים לבתי כנסיות ומתפללין וזועקין ומתחננין כדרך שעושין בכל התעניות . 
עברו אלו ולא נענו בית דין גוזרין שלש תעניות אחרות על הצבור שני וחמישי ושני , ובשלש אלו אוכלין ושותין מבעוד יום כמו שעושין בצום כפור , ואנשי משמר מתענין מקצת היום ולא משלימין , ואנשי בית אב והם העוסקין בעבודה באותו היום לא יהיו מתענים כל עיקר , וכל תענית שאוכלין בה מבעוד יום אם אכל ופסק וגמר שלא לאכול אינו חוזר ואוכל אף על פי שיש שהות ביום . 
בשלש תעניות אלו כל העם אסורין בעשיית מלאכה ביום ומותרין בלילה , ואסורין ברחיצת כל הגוף בחמין אבל פניו ידיו ורגליו מותר לפיכך נועלין את המרחצאות , ואסורין בסיכה , ואם להעביר את הזוהמה מותר , ואסורין בתשמיש המטה , ובנעילת הסנדל בעיר אבל בדרך מותר לנעול , ומתפללין בבתי כנסיות וזועקין ומתחננין כשאר התעניות . 
עברו אלו ולא נענו בית דין גוזרין שבע תעניות אחרות על הצבור שני וחמישי ושני וחמישי ושני וחמישי ושני , ובאלו השבע בלבד עוברות ומניקות מתענות אבל בשאר התעניות אין עוברות ומניקות מתענות , ואף על פי שאינן מתענות אין מענגות עצמן בתפנוקים אלא אוכלות ושותות כדי קיום הולד . 
ובשבע תעניות אלו אנשי משמר מתענין ומשלימין , ואנשי בית אב מתענין מקצת היום ולא משלימין , וכל דבר שהוא אסור בשלש אמצעיות אסור באלו השבע האחרונות . 
ויתרות אלו , שבהן בלבד מתריעין ומתפללין ברחוב העיר , ומורידין זקן להוכיח לעם כדי שישובו מדרכם , ומוסיפין שש ברכות בתפלת שחרית ובתפלת מנחה ונמצאו מתפללין ארבע ועשרים ברכות , ונועלין את החנויות , ובשני מטין לעת ערב ופותחין את החנויות , אבל בחמישי פותחין כל היום מפני כבוד השבת , ואם יש לחנות שני פתחים פותח אחד ונועל אחד ואם יש לחנות אצטבה ] לפניה [ פותח כדרכו בחמישי ואינו חושש . 
עברו אלו ולא נענו , ממעטין במשא ומתן ובבנין של שמחה כגון ציור וכיור , ובנטיעה של שמחה כגון מיני הדס ומיני אהלים , וממעטין באירוסין ונישואין אלא אם כן לא קיים מצות פריה ורביה , וכל מי שקיים מצות פריה ורביה אסור לו לשמש מטתו בשני רעבון , וממעטין בשאילת שלום בין אדם לחבירו , ותלמידי חכמים לא ישאלו שלום אלא כנזופין וכמנודין למקום , ועם הארץ שנתן להם שלום מחזירין לו בשפה רפה וכובד ראש . 
תלמידי חכמים חוזרין לבדם ומתענים שני וחמישי ושני עד שיצא ניסן של תקופה אבל לא הצבור , שאין גוזרין על הצבור בשביל גשמים שלא ירדו יתר משלש עשרה תעניות אלו , וכשמתענין היחידים עד שיצא ניסן מותרין לאכול בלילה ומותרין בעשיית מלאכה וברחיצה ובסיכה ותשמיש המטה ונעילת הסנדל כשאר כל התעניות , ומפסיקין לראשי חדשים ולפורים . 
יצא ניסן של תקופה והוא כשתגיע השמש לתחלת מזל שור אין מתענים , שאין הגשמים בזמן הזה אלא סימן קללה הואיל ולא ירדו כל עיקר מתחלת השנה . 
במה דברים אמורים בארץ ישראל וכל הדומה לה , אבל מקומות שעונת הגשמים שלהן קודם שבעה עשר במרחשון או אחר זמן זה כשיגיע זמנם ולא ירדו גשמים יחידים מתענים שני וחמישי ושני , ומפסיקין בראשי חדשים ובחנוכה ובפורים , ושוהין אחרי כן כמו שבעה ימים , אם לא ירדו גשמים בית דין גוזרין על הצבור שלש עשרה תעניות על הסדר שאמרנו . 
כל תענית שגוזרין הצבור בחוצה לארץ אוכלים בה בלילה ודינה כדין שאר התעניות , שאין גוזרין על הצבור תענית כגון צום כפור אלא בארץ ישראל בלבד ובגלל המטר , ובאותן עשר תעניות שהן שלש אמצעיות ושבע אחרונות . 
