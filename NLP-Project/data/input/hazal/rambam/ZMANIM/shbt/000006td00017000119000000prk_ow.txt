אסור לומר לגוי לעשות לנו מלאכה בשבת אע"פ שאינו מצווה על השבת ואע"פ שאמר לו מקודם השבת ואע"פ שאינו צריך לאותה מלאכה אלא לאחר השבת , ודבר זה אסור מדברי סופרים כדי שלא תהיה שבת קלה בעיניהן ויבואו לעשות בעצמן . 
גוי שעשה מלאכה מעצמו בשבת אם בשביל ישראל עשה אותה אסור ליהנות באותה מלאכה עד מוצאי שבת וימתין בכדי שתעשה , והוא שלא יהא הדבר בפרהסיא עד שידעו בו רבים שדבר זה בשביל פלוני הוא נעשה בשבת , ואם בשביל עצמו בלבד עשה מותר ליהנות בה בשבת . 
כיצד גוי שהדליק את הנר משתמש לאורו ישראל ואם בשביל ישראל אסור , עשה גוי כבש לירד בו מן הספינה ירד אחריו ישראל ואם בשביל ישראל אסור , מילא מים להשקות בהמתו משקה אחריו ישראל ואם בשביל ישראל אסור , ליקט עשבים להאכיל לבהמתו מניח ישראל בהמתו לאכול מהן , והוא שלא יהא אותו הגוי מכיר לאותו ישראל שמא ירבה במלאכתו בשבילו ונמצא עושה בשביל ישראל , וכן כל דבר שאפשר להרבות בו לא יהנה בו בשבת אלא אם כן אינו מכירו . 
אבל דבר שאין בו להרבות ולמעט כגון נר וכבש הואיל ועשה בשביל עצמו נהנה אחריו ישראל בשבת ואף על פי שהוא מכירו , נר הדלוק במסיבה בשבת , אם רוב ישראל אסור להשתמש לאורו שהמדליק על דעת הרוב מדליק , ואם רוב גוים מותר להשתמש לאורו , מחצה למחצה אסור , נפלה דליקה בשבת ובא גוי לכבות אין אומרין לו כבה ואל תכבה מפני שאין שביתתו עלינו וכן כל כיוצא בזה . 
מת שעשו לו גוים ארון וחפרו לו קבר בשבת או הביאו לו חלילין לספוד בהן , אם בצנעה ימתין בכדי שיעשו למוצאי שבת ויקבר בו , ואם היה הקבר בסרטיא גדולה והארון על גביו וכל העוברין והשבין אומרים שזה שהנכרים עושין עכשיו בשבת לפלוני הוא , הרי זה לא יקבר בו אותו ישראל עולמית , מפני שהוא בפרהסיא , ומותר לקבור בו ישראל אחר והוא שימתין בכדי שיעשה וכן כל כיוצא בזה . 
גוי שהביא חלילין בשבת למת אף על פי שהביאן מצד החומה ימתין למוצאי שבת בכדי שיבואו ממקום קרוב ואחר כך יספדו בהן , שמא בלילה הביאום ממקום אחר עד החומה ובבקר נכנסו בהן , ואם ידע בודאי שממקום פלוני הביאום בשבת ימתין בכדי שיבואו מאותו מקום אחר השבת , והוא שלא יהא הדבר בסרטיא גדולה כמו שאמרנו . 
עיר שישראל וגוים דרין בתוכה והיתה בה מרחץ המרחצת בשבת , אם רוב גוים מותר לרחוץ בה למוצאי שבת מיד , ואם רוב ישראל ימתין בכדי שיחמו חמין , שבשביל הרוב הוחמו , מחצה למחצה ימתין בכדי שיחמו חמין וכן כל כיוצא בזה . 
ישראל שאמר לגוי לעשות לו מלאכה זו בשבת אע"פ שעבר ומכין אותו מכת מרדות מותר לו ליהנות באותה מלאכה לערב אחר שימתין בכדי שתעשה , ולא אסרו בכל מקום עד שימתין בכדי שיעשו אלא מפני דבר זה , שאם תאמר יהא מותר מיד שמא יאמר לגוי לעשות לו וימצא הדבר מוכן מיד , וכיון שאסרו עד שימתין בכדי שיעשו לא יאמר לגוי לעשות לו שהרי אינו משתכר כלום מפני שהוא מתעכב לערב בכדי שיעשה דבר זה שנעשה בשבת . 
דבר שאינו מלאכה ואין אסור לעשותו בשבת אלא משום שבות מותר לישראל לומר לגוי לעשותו בשבת , והוא שיהיה שם מקצת חולי או יהיה צריך לדבר צורך הרבה או מפני מצוה . 
כיצד אומר ישראל לגוי בשבת לעלות באילן או לשוט על פני המים כדי להביא לו שופר , או סכין למילה , או מביא לו מחצר לחצר שאין עירוב ביניהן מים חמין להרחיץ בהם קטן ומצטער וכן כל כיוצא בזה . 
הלוקח בית בארץ ישראל מן הגוי מותר לו לומר לגוי לכתוב לו שטר בשבת , שאמירה לגוי בשבת אסורה מדבריהם ומשום ישוב ארץ ישראל לא גזרו בדבר זה , וכן הלוקח בית מהם בסוריא שסוריא כארץ ישראל לדבר זה . 
פוסק אדם עם הגוי על המלאכה וקוצץ דמים והגוי עושה לעצמו ואע"פ שהוא עושה בשבת מותר , וכן השוכר את הגוי לימים הרבה מותר אע"פ שהוא עושה בשבת , כיצד כגון ששכר הגוי לשנה או לשתים שיכתוב לו או שיארוג לו , הרי זה כותב ואורג בשבת ומותר כאלו קצץ עמו שיכתוב לו ספר או שיארוג לו בגד שהוא עושה בכל עת שירצה , והוא שלא יחשוב עמו יום יום . 
במה דברים אמורים בצנעה שאין מכירים הכל שזו המלאכה הנעשית בשבת של ישראל היא , אבל אם היתה ידועה וגלויה ומפורסמת אסורה שהרואה את הגוי עוסק אינו יודע שקצץ ואומר שפלוני שכר הגוי לעשות לו מלאכה בשבת . 
לפיכך הפוסק עם הגוי לבנות לו חצרו או כתלו או לקצור את שדהו או ששכרו שנה או שתים לבנות לו חצר או ליטע לו כרם , אם היתה המלאכה במדינה או בתוך התחום אסור לו להניחן לעשות בשבת מפני הרואים שאינם יודעים שפסק , ואם היתה המלאכה חוץ לתחום מותר שאין שם ישראל שיראה את הפועלין כשהן עושין בשבת . 
וכן מותר לאדם להשכיר כרמו או שדהו לגוי אף על פי שהוא זורען ונוטען בשבת , שהרואה יודע ששכורין הן או באריסות נתן להן , ודבר ששם ישראל בעליו קרוי עליו ואין דרך רוב אנשי אותו המקום להשכירו או ליתנו באריסות אסור להשכירו לגוי , מפני שהגוי עושה באותו המקום מלאכה בשבת והוא נקרא על שם הישראל בעליו . 
מותר להשאיל כלים ולהשכירן לגוי ואע"פ שהוא עושה בהן מלאכה בשבת מפני שאין אנו מצווים על שביתת הכלים , אבל בהמתו ועבדו אסור מפני שאנו מצווין על שביתת בהמה ועבד . 
המשתתף עם הגוי במלאכה או בסחורה או בחנות , אם התנו בתחלה שיהיה שכר השבת לגוי לבדו אם מעט אם הרבה ושכר יום אחד כנגד יום השבת לישראל לבדו מותר , ואם לא התנו בתחלה , כשיבואו לחלוק נוטל הגוי שכר השבתות כולן לבדו והשאר חולקין אותו , ואינו מוסיף לו כלום כנגד יום השבת אלא א"כ התנה בתחלה , וכן אם קבלו שדה בשותפות דין אחד הוא . 
ואם לא התנו ובאו לחלוק השכר ולא היה שכר שבת ידוע יראה לי שהגוי נוטל לבדו שביע השכר והשאר חולקין , הנותן מעות לגוי להתעסק בהן , אף על פי שהגוי נושא ונותן בשבת חולק עמו בשכר בשוה וכן הורו כל הגאונים . 
לא יתן אדם בערב שבת כלים לאומן גוי לעשותן אף ע"פ שפסק עמו , אלא בכדי שיצא בהן מביתו קודם שחשיכה , וכן לא ימכור אדם חפציו לגוי ולא ישאילנו ולא ילונו ולא ימשכננו ולא יתן לו במתנה אלא בכדי שיצא באותו חפץ מפתח ביתו קודם השבת , שכל זמן שהוא בביתו אין אדם יודע אימתי נתן לו וכשיצא הגוי מביתו בשבת וחפץ ישראל בידו יראה כמי שהלוהו לגוי או משכנו או פסק עמו או מכר לו בשבת . 
הנותן אגרת לגוי להוליכה לעיר אחרת אם קצץ עמו שכר הולכה מותר , ואפילו נתנה לו ערב שבת עם חשיכה , והוא שיצא בה מפתח ביתו קודם השבת , ואם לא קצץ אם יש במדינה אדם קבוע שהוא מקבץ האגרות ושולח אותם לכל מדינה ומדינה עם שלוחיו מותר ליתן לגוי האגרת , והוא שיהיה שהות ביום כדי שיגיע לבית הסמוך לחומה קודם השבת , שמא זה שמקבץ האגרות ושולחן ביתו סמוך לחומה הוא , ואם אין שם אדם קבוע לכך אלא הגוי שנותנין לו האגרת הוא שמוליכה לעיר אחרת אסור לשלוח ביד גוי האגרת לעולם אלא אם כן קצץ לו דמים . 
גוי שהביא חפציו בשבת והכניסן לבית ישראל מותר , ואפילו אמר לו הניחן בזוית זו הרי זה מותר , ומזמנין את הגוי בשבת ונותנין לפניו מזונות לאוכלן , ואם נטלן ויצא אין נזקקין לו מפני שאין שביתתו עלינו , וכן נותנין מזונות לפני הכלב בחצר ואם נטלן ויצא אין נזקקין לו . 
מי שהיה בא בדרך וקדש עליו היום והיו עמו מעות נותן כיסו לנכרי להוליכו לו ולמוצאי שבת לוקחו ממנו , ואף על פי שלא נתן לו שכר על זה , ואף על פי שנתנו לו משחשיכה מותר מפני שאדם בהול על ממונו ואי אפשר שישליכנו , ואם לא תתיר לו דבר זה שאין איסורו אלא מדברי סופרים יבא להביאו בידו ועובר על מלאכה של תורה . 
במה דברים אמורים בכיסו אבל מציאה לא יתן לנכרי אלא מוליכה פחות פחות מארבע אמות . 
ישראל שעשה מלאכה בשבת אם עבר ועשה בזדון אסור לו ליהנות באותה מלאכה לעולם , ושאר ישראל מותר להם ליהנות בה למוצאי שבת מיד שנאמר + שמות prefix=ל " א + ושמרתם את השבת כי קדש היא היא קדש ואין מעשיה קדש , כיצד ישראל שבשל בשבת במזיד , למוצאי שבת יאכל לאחרים אבל לו לא יאכל עולמית , ואם בשל בשגגה למוצאי שבת יאכל בין הוא בין אחרים מיד וכן כל כיוצא בזה . 
פירות שיצאו חוץ לתחום וחזרו , בשוגג יאכלו בשבת שהרי לא נעשה בגופן מעשה ולא נשתנו , במזיד לא יאכלו עד מוצאי שבת . 
השוכר את הפועל לשמור לו את הפרה ואת התינוק לא יתן לו שכרו של שבת , לפיכך אין אחריות שבת עליו , ואם היה השכיר שכיר שבת או שכיר שנה נותן לו שכרו משלם לפיכך אחריות שבת עליו , ולא יאמר לו תן לי שכרי של שבת אלא אומר לו תן לי שכרי של שנה או של עשרה ימים . 
