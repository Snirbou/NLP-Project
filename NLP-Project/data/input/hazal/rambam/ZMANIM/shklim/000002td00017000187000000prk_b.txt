כיצד כונסין השולחנים את השקלים בכל מדינה ומדינה , מניחין לפניהם שתי תיבות שולי התיבה רחבין מלמטה ופיה צר מלמעלה כמין שופר כדי שישליכו לתוכן ולא יהיה אפשר ליקח מהן בנחת , ולמה עושין שתי תיבות , אחת שמשליכין בה שקלים של שנה זו , והשנייה מניחין בה שקלי שנה שעברה , שגובין ממי שלא שקל בשנה שעברה . 
ושם כל דבר שיהיו מעותיו בתוך התיבה כתוב על התיבה מבחוץ , ותנאי בית דין הוא על כל המותרות שיקרבו עולת בהמה , נמצאת למד שכל המעות הנמצאות בשש התיבות האחרונות לעולת בהמה ועורותיהן לכהנים כשאר כל העורות , וכל המעות שבתיבה שלישית ליקח בהן עופות חציין עולות וחציין חטאות , ושברביעית כולן עולת העוף . 
בכל מדינה ומדינה כשגובין השקלים משלחין אותן ביד שלוחים למקדש , ויש להם לצרף אותן בדינרי זהב מפני משאוי הדרך , והכל מתקבץ למקדש ומניחין אותן בלשכה אחת מן הלשכות במקדש וסוגרין כל דלתותיה במפתחות וחותמין עליה חותמות וממלאין מכל השקלים שיתקבצו שם שלש קופות גדולות שיעור כל קופה כדי שתכיל תשע סאין והשאר מניחין אותו בלשכה , וזה שבתוך הקופות הוא הנקרא תרומת הלשכה וזה שישאר שם יתר על מה שיש בקופות הוא הנקרא שירי הלשכה . 
בשלשה פרקים בשנה תורמין את הלשכה , בראש חדש ניסן , ובראש חדש תשרי קודם יום טוב או אחריו , וקודם עצרת בחמשה עשר יום , וכיצד תורמין אותה אחד נכנס לפנים מן הלשכה והשומרין עומדים בחוץ והוא אומר להם אתרום והן אומרים לו תרום תרום תרום שלשה פעמים , ואחר כך ממלא שלש קופות קטנות כל קופה מהן מכילה שלש סאין מאותן שלש קופות הגדולות ומוציאן לחוץ כדי להסתפק מהן עד שיכלו . 
וחוזר וממלא אותן השלש קופות הקטנות מן שלש הגדולות פעם שנייה קודם עצרת ומסתפקין מהן עד שיכלו . 
וחוזר וממלא אותן פעם שלישית מן השלש קופות הגדולות בתשרי ומסתפקין מהן עד שיכלו עד ראש חדש ניסן , ובראש חדש ניסן תורמין מתרומה חדשה , לא הספיקו להן השקלים שבשלש קופות הגדולות וכלו עד שלא הגיע ניסן חוזרין ותורמין משירי הלשכה . 
כשהוא תורם שלש קופות אלו תורם את הראשונה לשם ארץ ישראל , והשניה לשם הכרכין המוקפין לה ולשם כל ) ארץ ( ישראל , והשלישית לשם בבל ולשם מדי ולשם המדינות הרחוקות ולשם שאר כל ישראל . 
כשהוא תורם מתכוין לתרום על הגבוי שיש בלשכה , ועל הגבוי שעדיין לא הגיע ללשכה , ועל העתיד לגבות כדי שיהיו אלו השקלים שהוציאן להסתפק מהן כפרה על כל ישראל וכאילו הגיעו כל שקליהן ללשכה ונתרמה מהן תרומה זו . 
כשיכנס התורם לתרום לא יכנס בבגד שאפשר להחבות בו כסף ולא במנעל ולא בסנדל ולא בתפלה ולא בקמיע שמא יחשדו אותו העם ויאמרו החביא ממעות הלשכה תחתיו כשתרמה , ומדברים היו עמו משעה שיכנס ועד שעה שיצא כדי שלא יתן לתוך פיו , ואע"פ שנזהרים כל כך עני או מי שהוא נבהל להון לא יתרום מפני החשד שנאמר + במדבר prefix=ל " ב + והייתם נקיים מ ה' ומישראל . 
