כיצד האשה מתקדשת , אם בכסף הוא מקדש אין פחות מפרוטה כסף או שוה פרוטה , אומר לה הרי את מקודשת לי , או הרי את מאורסת לי , או הרי את לי לאשה בזה , ונותנן לה בפני עדים , והאיש הוא שאומר דברים שמשמען שקונה אותה לו לאשה והוא שיתן לה הכסף . 
נתנה היא ואמרה לו הריני מקודשת לך , הריני מאורסת לך , הרי אני לך לאשה , או בכל לשון הקנאה , אינה מקודשת , וכן אם נתנה היא לו ואמר הוא אינה מקודשת , נתן הוא ואמרה היא הרי זו מקודשת בספק . 
ואם קידש בשטר כותב על הנייר או על החרס או על העלה ועל כל דבר שירצה הרי את מקודשת לי או הרי את מאורסת לי וכל כיוצא בדברים אלו ונותנו לה בפני עדים . 
וצריך שיכתוב אותו לשם האשה המתקדשת כגט , ואינו כותבו אלא מדעתה , כתבו שלא לשמה או לשמה ושלא מדעתה אע"פ שנתנו לה מדעתה בפני עדים אינה מקודשת . 
ואם קידש בביאה אומר לה הרי את מקודשת לי או הרי את מאורסת לי או הרי את לי לאשה בבעילה זו וכל כיוצא בזה ומתייחד עמה בפני שני עדים ובועלה , והמקדש בביאה ] מסתמא [ דעתו על גמר ביאה וכשיגמור ביאתו תהיה מקודשת , ובין שבא עליה כדרכה בין שבא עליה שלא כדרכה הרי זו מקודשת . 
הדברים שיאמר האיש כשיקדש צריך שיהיה עניינם שהוא קונה אשה לא שיהא עניינם שהקנה עצמו לה , כיצד הרי שאמר לה או כתב בשטר שנתנו לה הריני בעליך , הריני ארוסיך , הריני אישיך וכל כיוצא בזה , אין כאן קידושין כלל . 
אמר לה או כתב לה הרי את אשתי , הרי את ארוסתי , או הרי את קנויה לי , הרי את שלי , הרי את ברשותי , הרי את זקוקה לי , הרי את לקוחתי , הרי את חרופתי וכל כיוצא בזה , הרי זו מקודשת . 
אמר לה או כתב לה הרי את מיוחדת לי , הרי את מיועדת לי , הרי את עזרתי , הרי את נגדי , הרי את צלעתי , הרי את סגורתי , הרי את תחתי , הרי את אסורתי , הרי את תפוסתי , הרי זו מקודשת בספק , והוא שיהיה מדבר עמה תחלה על עסקי קידושין , אבל אם אינו מדבר עמה תחלה על עסקי קידושין אין חוששין למלות אלו . 
ויש לאיש לקדש האשה בכל לשון שהיא מכרת בו ויהיה משמע הדברים באותה הלשון שקנאה כמו שביארנו . 
היה מדבר עם האשה על עסקי הקידושין ורצת ועמד וקידש ולא פירש ולא אמר לה כלום אלא נתן בידה או בעל הואיל והן עסוקין בענין דיו ואינו צריך לפרש , וכן עידי הקידושין והגירושין אינו צריך לומר להם אתם עידי , אלא כיון שקידש בפניהם או גירש הרי זו מקודשת ומגורשת . 
האומר לאשה התקדשי לחציי הרי זו מקודשת , הא למה זה דומה לאומר לה תהיי אשתי את ואחרת שנמצא שאין לה אלא חצי איש , אבל אם אמר לה חצייך מקודש לי אינה מקודשת שאין אשה אחת ראויה לשנים , וכן האומר הרי את מקודשת לי ולזה אינה מקודשת . 
אמר לה הרי חצייך מקודש לי בפרוטה וחצייך בפרוטה , או שאמר לה הרי חצייך מקודש לי בחצי פרוטה וחצייך האחר בחצי פרוטה , הרי זו מקודשת . 
אמר לה חצייך מקודש לי בפרוטה היום וחצייך בפרוטה למחר , שני חצייך בפרוטה , שתי בנותיך לשני בני בפרוטה , בתך מקודשת לי ופרתך מכורה לי בפרוטה , או בתך וקרקעך לי בפרוטה , בכל אלו מקודשת בספק . 
האב מקדש את בתו שלא לדעתה כל זמן שהיא קטנה וכשהיא נערה רשותה בידו שנאמר + דברים prefix=כ " ב + את בתי נתתי לאיש הזה , וקידושיה לאביה , וכן הוא זכאי במציאתה ובמעשה ידיה ובכתובתה ואם נתגרשה או נתאלמנה מן האירוסין הוא זכאי בכל עד שתבגור . 
לפיכך מקבל האב קידושי בתו מיום שתולד עד שתבגור , ואפילו היתה חרשת או שוטה וקידשה האב הרי היא אשת איש גמורה . 
ואם היתה בת שלש שנים ויום אחד מתקדשת בביאה מדעת אביה , פחות מכן אם קדשה אביה בביאה אינה מקודשת . 
בגרה הבת אין לאביה בה רשות והרי היא כשאר כל הנשים שאין מתקדשת אלא לדעתה , וכן אם השיאה אביה ונתאלמנה או נתגרשה בחיי אביה הרי היא ברשות עצמה , ואע"פ שעדיין היא קטנה , כיון שנישאת אין לאביה בה רשות לעולם . 
נתקדשה קודם שתבגור שלא לדעת אביה אינה מקודשת אפילו נתרצה האב אחר שנתקדשה , ואפילו נתאלמנה או נתגרשה מאותן הקידושין אינה אסורה על הכהן , ובין היא ובין אביה יכולין לעכב , בין שנתקדשה בפניו בין שנתקדשה שלא בפניו אינה מקודשת . 
היתה הבת ספק בוגרת , בין שקידשה אביה שלא לדעתה בין שקידשה היא עצמה שלא לדעת אביה , הרי זו מקודשת בספק , לפיכך צריכה גט מספק . 
יש לאיש לעשות שליח לקדש לו אשה בין אשה פלונית בין אשה משאר הנשים , וכן האשה הגדולה עושה שליח לקבל קידושיה בין מאיש פלוני בין מאיש משאר האנשים , וכן האב עושה שליח לקבל קידושי בתו כשהיא ברשותו , ואומר אדם לבתו הקטנה צאי וקבלי קידושיך . 
כל העושה שליח לקבל הקידושין צריך לעשותו בפני שני עדים , אבל האיש שעשה שליח לקדש לו אשה אינו צריך לעשותו בעדים שאין מקום לעדים בשליחות האיש אלא להודיע אמתת הדבר , לפיכך אם הודו השליח והמשלח אינן צריכין עדים כמו שליח הגט וכמו שליח שהרשהו להפריש לו תרומה וכיוצא בהן , בכל שלוחו של אדם כמותו ואינו צריך עדים . 
השליח נעשה עד לפיכך אם עשה שנים שלוחין לקדש לו אשה והלכו וקידשו אותה הן הן שלוחיו והן הן עידי הקידושין ואינן צריכין לקדשה לו בפני שנים אחרים . 
הכל כשרין לשליחות חוץ מחרש שוטה וקטן לפי שאינן בני דעת והגוי לפי שאינו בן ברית ונאמר + במדבר י"ח + כן תרימו גם אתם לרבות השליח ומה אתם בני ברית אף שלוחכם בן ברית להוציא את הגוי , אבל העבד אע"פ שהוא נעשה שליח לדבר שבממון הרי הוא פסול לשליחות הקידושין והגיטין לפי שאינו בתורת גיטין וקידושין . 
שליח האיש שקידש אומר לה הרי את מקודשת לפלוני בכסף זה או בשטר זה , ואם שליח האשה הוא שמקבל הקידושין אומר לו הרי פלונית ששלחה אותך מקודשת לי והוא אומר לו קידשתיה לך או ארסתיה לך או נתתיה לך לאשה וכל כיוצא בזה . 
וכן המקדש על ידי האב אומר לו הרי בתך פלונית מקודשת לי והוא אומר לו קדשתיה לך , ואם אמר האב או השליח הין דיו ואפילו שתק , ואם היו עסוקין בענין ונתן לאב או לשליח ולא פירש ולא אמר דבר דיו , ואם קידש בשטר אינו כותבו אלא מדעת האב או מדעת השליח , וכן בכל הדברים כולן של קידושין כדין האיש עם האשה כך דין שליח עם שליח או עם האב . 
מצוה שיקדש אדם אשתו בעצמו יתר מעל ידי שלוחו , וכן מצוה על האשה שתקדש עצמה בידה יתר מעל ידי שלוחה , ואע"פ שיש רשות לאב לקדש בתו כשהיא קטנה וכשהיא נערה לכל מי שירצה אין ראוי לעשות כן אלא מצות חכמים שלא יקדש אדם את בתו כשהיא קטנה עד שתגדיל ותאמר בפלוני אני רוצה . 
וכן האיש אין ראוי לו שיקדש קטנה ולא יקדש אשה עד שיראנה ותהיה כשרה בעיניו שמא לא תמצא חן בעיניו ונמצא מגרשה או שוכב עמה והוא שונאה . 
המקדש בביאה הרי אלו קידושי תורה , וכן בשטר מתקדשת בו מן התורה , כשם שגומר ומגרש שנאמר + דברים prefix=כ " ד + וכתב לה ספר כריתות כך גומר ומכניס , אבל הכסף מדברי סופרים ) וכן דין הכסף דין תורה ופירושו מדברי סופרים ( שנאמר כי יקח איש אשה ואמרו חכמים לקוחים אלו יהיו בכסף שנאמר + בראשית prefix=כ " ג + נתתי כסף השדה קח ממני . 
אע"פ שעיקר הדברים כן הוא נהגו כל ישראל לקדש בכסף או בשוה כסף , וכן אם רצה לקדש בשטר מקדש , אבל אין מקדשין בביאה לכתחלה ואם קידש בביאה מכין אותו מכת מרדות כדי שלא יהיו ישראל פרוצים בדבר זה אע"פ שקידושיו קידושין גמורין . 
וכן המקדש בלא שידוך או המקדש בשוק אע"פ שקידושיו קידושין גמורין מכין אותו מכת מרדות כדי שלא יהא דבר זה הרגל לזנות וידמה לקדשה שהיתה קודם מתן תורה . 
כל המקדש אשה בין על ידי עצמו בין על ידי שליח צריך לברך קודם הקידושין הוא או שלוחו ואחר כך מקדש כדרך שמברכין קודם כל המצות , ואם קידש ולא בירך לא יברך אחר הקידושין שזו ברכה לבטלה , מה שנעשה כבר נעשה . 
כיצד מברך בא"י אמ"ה אשר קדשנו במצותיו והבדילנו מן העריות ואסר לנו את הארוסות והתיר לנו את הנשואות על ידי חופה וקידושין בא"י מקדש ישראל . 
זו היא ברכת אירוסין , ונהגו העם להסדיר ברכה זו על כוס של יין או של שכר , אם יש שם יין מברך על היין תחלה ואחר כך מברך ברכת אירוסין ואחר כך מקדש , ואם אין שם לא יין ולא שכר מברך אותה בפני עצמה . 
