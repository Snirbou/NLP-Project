הנושא את האילונית ולא היו לו בנים ולא אשה אחרת לפרות ולרבות ממנה אע"פ שכופין אותו ומוציא הרי היא ככל הנשים ויש לה כתובה ושאר תנאי כתובה , וכן זוכה הבעל במה שזוכה בשאר הנשים . 
אבל הנושא אשה ולא הכיר בה ונמצאת אילונית או מחייבי לאוין , וכן הנושא שנייה בין הכיר בה בין לא הכיר בה , אין לה עיקר כתובה ולא תנאי מתנאי כתובה אבל תוספת יש לה ואין לה מזונות ואפילו לאחר מותו , וכשכופין אותו ומפרישין ביניהם אין מוציאין מן הבעל פירות שאכל . 
ולמה אין להן עיקר ויש להן תוספת , העיקר שהוא תקנת חכמים כדי שלא תהיה קלה בעיניו להוציאה הואיל ולא הכיר בה אין לה עיקר אבל התוספת שהוא חייב עצמו בה כל זמן שתרצה ותעמוד לפניו הרי עמדה בתנאי שלה והרי הקנת לו הנאתה והרי היא עומדת אבל התורה אסרה אותה עליו ומה היא יכולה לעשות לפיכך יש לה תוספת שאין מעשיה הן הגורמין לה להאסר אחר הנישואין אלא אסורה היתה מקודם . 
ולמה לא חלקו בשנייה בין הכיר בה בין לא הכיר בה אלא אמרו אין לה עיקר כתובה בכל מקום , מפני שהיא מדברי סופרים עשו בה חזוק . 
אבל אם נשא אחת מחייבי לאוין והכיר בה או אחת מחייבי עשה בין הכיר בה בין לא הכיר בה יש לה כתובה , שחייבי לאוין שהכיר בה רצה להזיק בנכסיו וחייבי עשה איסורן קל , ויש לשתיהן מזונות לאחר מותו , וכן אם לותה ואכלה חייב לשלם , וכשכופין אותן להוציא מוציאין מן הבעל כל פירות שאכל מכל נכסיה . 
הממאנת אין לה עיקר כתובה אבל תוספת יש לה , ואין מוציאין מן הבעל פירות שאכל , ואם לותה כשהיתה תחתיו ואכלה ואחר כך מיאנה אין מוציאין אותן מזונות מן הבעל . 
מי שזינת תחת בעלה אין לה כתובה לא עיקר ולא תוספת ולא אחד מתנאי כתובה שהרי מעשיה גרמו לה להאסר על בעלה . 
והיאך דין נשים אלו בנדוניא שלהם , כל אשה שנדוניתה קיימת אפילו זינת נוטלת שלה והולכת , ואם היתה שנייה או מחייבי עשה בין הכיר בה בין לא הכיר בה או שהיתה אילונית או מחייבי לאוין והכיר בה הרי היא בנדוניתה ככל הנשים . 
נכסי צאן ברזל חייב באחריותן ונכסי מלוג מה שנגנב או שאבד אבד לה ואינו חייב לשלם . 
היתה אילונית או מחייבי לאוין ולא הכיר בה כל מה שאבד או נגנב או בלה או שנשחק מנכסי צאן ברזל אין הבעל חייב לשלם , שהרי היא נתנה לו רשות להיותן אצלו , וכל שאבד או נגנב מנכסי מלוג חייב לשלם , הפך מכל הנשים , מפני שאין שם אישות גמורה לא זכה בנכסי מלוג . 
והממאנת אין לה בליות כלל שאין מוציאין מן הבעל דבר ממה שאבד או נגנב בין מנכסי מלוג בין מנכסי צאן ברזל אלא נוטלת הנמצא לה ויוצאה . 
מי שזינת תחת בעלה אין לה כתובה לא עיקר ולא תוספת , ואין מוציאין מן הבעל דבר ממה שאבד או נגנב מנכסי צאן ברזל שלה ואין צריך לומר נכסי מלוג , ולא המזנה בלבד אלא אף העוברת על דת משה או על דת יהודית או היוצאה משום שם רע אין לה כתובה לא עיקר ולא תוספת ולא תנאי מתנאי כתובה , וכל אחת מהן נוטלת הנמצא מנדוניתה ויוצאה ואין הבעל חייב לשלם כלום לא מה שפחת ולא מה שאבד . 
ואלו הן הדברים שאם עשת אחד מהן עברה על דת משה : יוצאה בשוק ושער ראשה גלוי , או שנודרת או נשבעת ואינה מקיימת , או ששמשה מטתה והיא נדה , או שאינה קוצה לה חלה , או שהאכילה את בעלה דברים אסורים ואין צריך לומר שקצים ורמשים ונבלות אלא דברים שאינן מעושרין . 
והיאך יודע דבר זה כגון שאמרה לו פירות אלו פלוני כהן תקנם לי ועיסה זו פלוני הפריש לי חלתה ופלוני החכם טיהר לי את הכתם ואחר שאכל או בא עליה שאל אותו פלוני ואמר לא היו דברים מעולם , וכן אם הוחזקה נדה בשכנותיה ואמרה לבעלה טהורה אני ובא עליה . 
ואיזו היא דת יהודית , הוא מנהג הצניעות שנהגו בנות ישראל , ואלו הן הדברים שאם עשת אחד מהן עברה על דת יהודית : יוצאה לשוק או למבוי מפולש וראשה פרוע ואין עליה רדיד ככל הנשים , אע"פ ששערה מכוסה במטפחת , או שהיתה טווה בשוק וורד וכיוצא בו כנגד פניה על פדחתה או על לחיה כדרך שעושות הגויות הפרוצות , או שטווה בשוק ומראה זרועותיה לבני אדם , או שהיתה משחקת עם הבחורים , או שהיתה תובעת התשמיש מבעלה בקול רם עד ששכנותיה שומעות אותה מדברת על עסקי תשמיש , או שהיתה מקללת אבי בעלה בפני בעלה . 
עזרא תקן שתהיה אשה חוגרת בסינר תמיד בתוך ביתה משום צניעות , ואם לא חגרה אינה עוברת על דת משה ולא הפסידה כתובתה , וכן אם יצתה בראשה פרוע מחצר לחצר בתוך המבוי הואיל ושערה מכוסה במטפחת אינה עוברת על דת . 
העוברת על דת צריכה התראה ועדים ואחר כך תפסיד כתובתה , עברה בינו לבינה וידע שהיא עוברת על דת והתרה בה בלא עדים וחזרה ועברה הוא טוען ואומר עברה אחר התראה והיא אומרת לא עברתי כלל או לא התרה בי , אם רצה להוציא הרי זה נותן כתובה אחר שתשבע שלא עברה , שאם תודה שעברה אחר התראה זו אין לה כלום . 
עוברת על דת משה או על דת יהודית וכן זו שעשת דבר מכוער אין כופין את הבעל להוציא אלא אם רצה לא יוציא , ואע"פ שלא הוציא אין להן כתובה , שהכתובה תקנת חכמים היא כדי שלא תהא קלה בעיניו להוציאה ולא הקפידו אלא על בנות ישראל הצנועות אבל אלו הפרוצות אין להן תקנה זו אלא תהא קלה בעיניו להוציאה . 
מי שראה אשתו שזינת או שאמר לו אחד מקרוביו או מקרובותיה שהוא מאמינם וסומכת דעתו עליהם שזינת אשתו בין שהיה האומר איש בין שהיתה אשה הואיל וסמכה דעתו לדבר זה שהוא אמת הרי זה חייב להוציא ואסור לו לבוא עליה ויתן כתובתה , ואם הודת לו שזינת תצא בלא כתובה , לפיכך משביעה בנקיטת חפץ שלא זינת תחתיו אם ראה אותה בעצמו ואחר כך תגבה כתובתה אבל בדבר אחר אינו יכול להשביעה אלא על ידי גלגול . 
אמרה לו אשתו שזינת תחתיו ברצונה אין משגיחין בדבריה שמא עיניה נתנה באחר , אבל אבדה כתובתה עיקר ותוספת ואבדה הבליות שהרי הודת בזנות , ואם היה מאמינה וסומכת דעתו על דבריה הרי זה חייב להוציאה , ואין בית דין כופין את האיש לגרש את אשתו בדבר מדברים אלו עד שיבואו שני עדים ויעידו שזינת אשת זה בפניהם ברצונה ואחר כך כופין אותו להוציא . 
האשה שזינת תחת בעלה בשגגה או באונס הרי זו מותרת לבעלה שנאמר + במדבר ה '+ והיא לא נתפשה הא נתפשה מותרת , בין שאנסה גוי בין שאנסה ישראל , וכל שתחלת ביאתה באונס אע"פ שסופה ברצון ואפילו אמרה הניחו לו שאלמלא לא אנס אותי הייתי שוכרתו הרי זו מותרת שהיצר לבשה , מתחלתה באונס היתה . 
נשים שגנבו אותן לסטים הרי הן כשבויות שהן אנוסות ומותרות לבעליהן , ואם הניחום והלכו ללסטים מעצמן הרי אלו ברצון ואסורות לבעליהן , ודין השוגגת ודין הנאנסת אחד הוא שהשגגה צד אונס יש בה . 
במה דברים אמורים בשהיה בעלה ישראל , אבל אשת כהן ששגגה או שנאנסה אסורה לבעלה שהרי נעשית זונה מכל מקום והוא אסור בזונה כמו שיתבאר בהלכות איסורי ביאה . 
ואחד אשת ישראל או אשת כהן שנאנסה כתובתה קיימת העיקר והתוספת ולא הפסידה מכתובתה כלום , וכופין את הכהן ליתן לה כתובתה ולגרשה . 
אשת כהן שאמרה לבעלה נאנסתי או שגגתי ונבעלתי לאחר אינו חושש לדבריה שמא עיניה נתנה באחר , ואם היתה נאמנת לו או שאמר לו אדם שהוא סומך על דבריו יוציא ויתן כתובה . 
האומר לאשתו בפני שנים אל תסתרי עם איש פלוני ונכנסה עמו לסתר בפני שני עדים ושהת כדי טומאה הרי זו אסורה על בעלה עד שישקנה מי המרים כמו שיתבאר בהלכות שוטה . 
ואם מת קודם שישקנה אין לה כתובה ואע"פ שלא מצאו דבר מכוער , שאין לך דבר מכוער יתר מזה , והיום שאין שם מי שוטה נאסרה עליו איסור עולם ותצא בלא כתובה לא עיקר ולא תוספת שהרי מעשיה הרעים גרמו לה להאסר . 
אמר לה בינו לבינה אל תסתרי עם איש פלוני וראה אותה שנסתרה עמו ושהת כדי טומאה הרי זו אסורה עליו בזמן הזה שאין שם מי שוטה וחייב להוציא ויתן כתובה , ואם הודת שנסתרה אחר שהתרה בה תצא בלא כתובה , ולפיכך משביעה על זה ואחר כך יתן כתובה . 
