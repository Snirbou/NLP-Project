הארוסה אסורה לבעלה מדברי סופרים כל זמן שהיא בבית אביה , והבא על ארוסתו בבית חמיו מכין אותו מכת מרדות , ואפילו אם קידשה בביאה אסור לו לבוא עליה ביאה שנייה בבית אביה עד שיביא אותה לתוך ביתו ויתיחד עמה ויפרישנה לו , וייחוד זה הוא הנקרא כניסה לחופה והוא הנקרא נישואין בכל מקום , והבא על ארוסתו לשם נישואין אחר שקידשה משיערה בה קנאה ונעשית נשואה והרי היא אשתו לכל דבר . 
כיון שנכנסה הארוסה לחופה הרי זו מותרת לו לבא עליה בכל עת שירצה והרי היא אשתו גמורה לכל דבר , ומשתכנס לחופה נקראת נשואה אע"פ שלא נבעלה והוא שתהיה ראויה לבעילה , אבל אם היתה נדה אע"פ שנכנסה לחופה ונתיחד עמה לא גמרו הנישואין והרי היא כארוסה עדיין . 
וצריך לברך ברכת חתנים בבית החתן קודם הנישואין והן שש ברכות ואלו הן : ברוך אתה י"י אלהינו מלך העולם שהכל ברא לכבודו . 
ברוך אתה י"י אלהינו מלך העולם יוצר האדם . 
ברוך אתה י"י אלהינו מלך העולם אשר יצר את האדם בצלמו בצלם דמות תבניתו והתקין לו ממנו בנין עדי עד ברוך אתה י"י יוצר האדם . 
שוש תשיש ותגל עקרה בקבוץ בניה לתוכה בשמחה ברוך אתה י"י משמח ציון בבניה . 
שמח תשמח רעים אהובים כשמחך יצירך מקדם בגן עדן ברוך אתה י"י משמח חתן וכלה . 
ברוך אתה י"י אלהינו מלך העולם אשר ברא ששון ושמחה חתן וכלה גילה ורנה דיצה וחדוה אהבה ואחוה שלום ורעות מהרה י"י אלהינו ישמע מערי יהודה ומחוצות ירושלם קול ששון קול שמחה קול חתן קול כלה קול מצהלות חתנים ממשתה ונערים מנגינתם ברוך אתה י"י משמח חתן עם הכלה . 
ואם היה שם יין מביאין כוס של יין ומברך על היין תחלה ומסדר את כולן על הכוס ונמצא מברך שבע ברכות , ויש מקומות שנהגו להביא הדס עם היין ומברך על ההדס אחר היין ואחר כך מברך השש . 
ואין מברכין ברכת חתנים אלא בעשרה גדולים ובני חורין וחתן מן המנין . 
המארס את האשה וברך ברכת חתנים ולא נתיחד עמה בביתו עדיין ארוסה היא שאין ברכת חתנים עושה הנישואין אלא כניסה לחופה , אירס וכנס לחופה ולא ברך ברכת חתנים הרי זו נשואה גמורה וחוזר ומברך אפילו אחר כמה ימים , ולא תנשא נדה עד שתטהר , ואין מברכין לה ברכת חתנים עד שתטהר , ואם עבר ונשא וברך אינו חוזר ומברך . 
וצריך לכתוב כתובה קודם כניסה לחופה ואחר כך יהיה מותר באשתו , והחתן נותן שכר הסופר , וכמה הוא כותב לה , אם היתה בתולה אין כותבין לה פחות ממאתים דינרים , ואם בעולה אין כותבין לה פחות ממאה דינרים , וזה הוא הנקרא עיקר כתובה , ואם רצה להוסיף לה אפילו ככר זהב מוסיף , ודין התוספת ודין העיקר אחד הוא לרוב הדברים , לפיכך כל מקום שנאמר בו כתובה סתם הוא העיקר והתוספת כאחד , וחכמים הם שתיקנו כתובה לאשה כדי שלא תהיה קלה בעיניו להוציאה . 
דינרים אלו לא תקנו אותם מן הכסף הטהור אלא ממטבע שהיה באותן הימים שהיה שבעה חלקים נחשת וחלק אחד כסף עד שיהיה בסלע חצי זוז כסף , ונמצאו מאתים דינרים של בתולה חמשה ועשרים דינר של כסף ומאה של בעולה שנים עשר דינר ומחצה , ומשקל כל דינר שש ותשעים שעורות כמו שביארנו בתחלת עירובין , והדינר הוא הנקרא זוז בכל מקום בין שהיה מן הכסף הטהור בין שהיה ממטבע אותן הימים . 
אין פוחתין לבתולה ממאתים ולבעולה ממאה , וכל הפוחת בעילתו בעילת זנות , אחד הכותב את הכתובה בשטר ואחד שהעידו עליו עדים וקנו ממנו שהוא חייב לה מאה או מאתים הרי זה מותר , וכן אם נתן לה מטלטלין כנגד כתובתה הרי זה מותר לבעול עד שיהיה לו פנאי לכתוב . 
הכונס את האשה ולא כתב לה כתובה , או שכתב ואבד שטר הכתובה , או שמחלה כתובתה לבעלה , או שמכרה לו כתובתה , חוזר וכותב לה עיקר כתובה אם רצה לקיימה , לפי שאסור לו לאדם לשהות עם אשתו אפילו שעה אחת בלא כתובה . 
אבל המוכרת כתובתה לאחרים בטובת הנאה אינו צריך לכתוב לה כתובה אחרת , שלא תקנו כתובה אלא כדי שלא תהיה קלה בעיניו להוציאה , ואם הוציא זה משלם כתובתה ללוקח כדרך שהיה משלם לה אם לא מכרה . 
המארס את האשה וכתב לה כתובה ולא נכנסה לחופה עדיין ארוסה היא ואינה נשואה שאין הכתובה עושה נישואין , ואם מת או גרשה גובה עיקר כתובתה מבני חורין ואינה גובה תוספת כלל הואיל ולא כנסה , אבל אם ארס ולא כתב לה כתובה ומת או גרשה והיא ארוסה אין לה כלום ואפילו העיקר שלא תיקנו לה עיקר כתובה עד שתנשא או עד שיכתוב , והמארס את בתו וכתב לה כתובה ומת או גרשה כשהיא נערה כתובתה לאביה כמו שביארנו . 
וכן תקנו חכמים שכל הנושא בתולה יהיה שמח עמה שבעת ימים , אינו עוסק במלאכתו ולא נושא ונותן בשוק אלא אוכל ושותה ושמח , בין שהיה בחור בין שהיה אלמון , ואם היתה בעולה אין פחות משלשה ימים , שתקנת חכמים היא לבנות ישראל שיהיה שמח עם הבעולה שלשה ימים בין בחור בין אלמון . 
יש לו לאדם לישא נשים רבות כאחת ביום אחד ומברך ברכת חתנים לכולן כאחת , אבל לשמחה צריך לשמוח עם כל אחת ואחת שמחה הראויה לה , אם בתולה שבעה ואם בעולה שלשה , ואין מערבין שמחה בשמחה . 
מותר לארס בכל יום חול אפילו בתשעה באב בין ביום בין בלילה , אבל אין נושאין נשים לא בערב שבת ולא באחד בשבת גזירה שמא יבוא לידי חילול שבת בתיקון הסעודה שהחתן טרוד בסעודתו , ואין צריך לומר שאסור לישא בשבת , ואפילו בחולו של מועד אין נושאין נשים כמו שביארנו לפי שאין מערבין שמחה בשמחה שנאמר + בראשית prefix=כ " ט + מלא שבוע זאת ונתנה לך גם את זאת , ושאר הימים מותר לישא אשה בכל יום שירצה והוא שיטרח בסעודת נישואין שלשה ימים קודם ] יום [ הנישואין . 
מקום שאין בית דין יושבין בו אלא בשני ובחמישי בלבד בתולה נישאת ביום רביעי שאם היתה לו טענת בתולים ישכים לבית דין , ומנהג חכמים הוא שהנושא את הבעולה ישאנה בחמישי כדי שיהיה שמח עמה חמישי וערב שבת ושבת ויצא למלאכתו יום ראשון . 
המארס בתו קטנה ותבעה הבעל לנישואין , בין היא בין אביה יכולין לעכב שלא תנשא עד שתגדיל ותעשה נערה ואם רצו לכנסה כונס , ואין ראוי לעשות כן . 
אירסה ושהה כמה שנים ותבעה לנישואין והרי היא נערה נותנין לה שנים עשר חדש מיום התביעה לפרנס את עצמה ולתקן מה שהיא צריכה לו ואחר כך תנשא . 
תבעה אחר שבגרה נותנין לה שנים עשר חדש מיום הבגר , וכן אם קידשה ביום הבגר נותנין לה שנים עשר חדש מיום הקידושין שהוא יום הבגר . 
קידשה אחר שבגרה אם עברו עליה שנים עשר חדש בבגרותה ואחר כך נתקדשה אין נותנין לה אלא שלשים יום מיום התביעה , וכן המארס את הבעולה נותנין לה שלשים יום מיום התביעה . 
כשם שנותנין זמן לאשה משתבעה הבעל לפרנס את עצמה ואחר כך תנשא כך נותנין זמן לאיש לפרנס את עצמו משתבעה האשה אותו , וכמה נותנין לו כמה שנותנין לה אם שנים עשר חדש שנים עשר חדש ואם שלשים יום שלשים יום . 
הגיע זמן שנתנו לאיש ולא נשאה נתחייב במזונותיה אע"פ שלא כנס , ואם הגיע הזמן באחד בשבת או בערב שבת אינו מעלה לה מזונות לאותו היום מפני שאינו יכול לכנוס , וכן אם חלה הוא או היא או שפרסה נדה כשהגיע הזמן אינו מעלה לה מזונות שהרי אינה ראויה להנשא עד שתטהר או עד שתבריא וכן הוא אינו יכול לישא אשה עד שיבריא . 
