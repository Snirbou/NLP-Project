האומר לאשה הרי את מקודשת לי על מנת שירצה אבי , רצה האב מקודשת לא רצה או ששתק או שמת קודם שישמע הדבר אינה מקודשת , על מנת שלא ימחה אבי , שמע ומיחה אינה מקודשת , לא מיחה או שמת הרי זו מקודשת , מת הבן ואחר כך שמע האב מלמדין את האב שיאמר אינו רוצה כדי שלא יהו שם קידושין ולא תפול לפני יבם . 
האומר לאשה הרי את מקודשת לי בזה על מנת שיש לי מאתים זוז או בית כור עפר , אם יש שם עדים שיש לו הרי זו מקודשת , ואם אין לו הרי זו מקודשת מספק שמא יש לו והוא אומר אין לי כדי לקלקלה . 
הרי את מקודשת לי בזה על מנת שיש לי מאתים זוז או בית כור עפר במקום פלוני , אם יש לו באותו מקום הרי זו מקודשת , ואם אין לו באותו מקום שאמר הרי זו מקודשת מספק שמא יש לו שם והוא מתכוין לקלקלה . 
הרי את מקודשת לי בזה על מנת שאראך מאתים זוז או בית כור עפר הרי זו מקודשת ויראנה , הראה הזוזים ביד אחרים או שהראה בית כור עפר בשדה אחרים אינה מקודשת עד שיראנה משלו , לקח המעות במלוה או בשותפות או ששכר השדה או לקחה באריסות והראה אינה מקודשת עד שיראנה משלו , שמשמע שאראך שאראך שעמי לעצמי דבר זה שאמרתי לך . 
היה לו בית כור עפר והיה בו נקעים עמוקים עשרה טפחים או סלעים גבוהים עשרה טפחים , אם היו הנקעים מלאים מים הרי הן כסלעים ואין נמדדין עמו מפני שאינן ראויין לזריעה ואם אינן מלאין מים נמדדין עמו מפני שהן ראויין לזריעה . 
האומר לאשה הרי את מקודשת לי בזה על מנת שאין עליך נדרים ונמצא עליה אחד משלשה נדרים אלו שלא תאכל בשר או שלא תשתה יין או שלא תתקשט במיני צבעונין אינה מקודשת , נמצא עליה נדר חוץ מאלו אע"פ שהוא אומר מקפיד אני אפילו על זה הרי זו מקודשת , ואם אמר לה על מנת שאין עליך כל נדר אפילו נמצאת שנדרה שלא תאכל חרובין אינה מקודשת . 
הרי את מקודשת לי בזה על מנת שאין בך מומין ונמצא בה אחד מן המומין הפוסלין בנשים אינה מקודשת , נמצא בה מום אחר חוץ מאותן המומין אע"פ שאמר מקפיד אני אפילו על זה הרי זו מקודשת . 
ומה הן המומין הפוסלין בנשים , כל המומין הפוסלין בכהנים פוסלין בנשים , ובהלכות ביאת המקדש יתבארו כל מומי הכהנים , ויתר עליהן בנשים ריח הרע וזיעה וריח הפה וקול עבה , ודדין גסין מחברותיה טפח , וטפח בין דד לדד , ונשיכת כלב ונעשה המקום צלקת , ושומא שעל הפדחת אפילו היתה קטנה ביותר ואפילו קרובה משער ראשה ואע"פ שאין בה שיער , וזו היא השומא שיתירה אשה על הכהנים . 
אבל אם היתה שומא שיש בה שיער בשאר הפנים או שומא גדולה כאיסר אע"פ שאין בה שיער הרי זה מום בין בכהנים בין בנשים . 
המקדש אשה סתם ונמצא בה אחד מן המומין הפוסלין בנשים או נמצא עליה אחד משלשה נדרים הרי זו מקודשת מספק . 
קידשה על מנת שאין עליה נדרים והיו עליה נדרים והלכה אצל חכם והתיר לה הרי זו מקודשת . 
קידשה על מנת שאין בה מומין והיו בה מומין והלכה אצל רופא וריפא אותה אינה מקודשת , אבל אם התנה האיש שאין עליו נדרים ושאין בו מומין והיו עליו נדרים והיו בו מומין והלך אצל חכם והתירו אצל רופא וריפאו הרי זו מקודשת שאין לאיש גנאי במומין שכבר נרפאו ואין האשה מקפדת על זאת . 
האומר לאשה הרי את מקודשת לי בזה על מנת שאתן ליך מאתים זוז מכאן ועד שלשים יום אם נתן לה בתוך שלשים יום מקודשת ואם עברו השלשים יום ולא נתן אינה מקודשת . 
הרי את מקודשת לי בזוזים אלו לאחר שלשים יום , אע"פ שנתאכלו המעות בתוך שלשים יום הרי זו מקודשת לאחר שלשים יום , ואם חזר בו בתוך השלשים או חזרה היא אינה מקודשת . 
בא שני וקידשה בתוך שלשים יום הרי זו מקודשת לשני לעולם , לפי שבשעה שקידשה השני לא היתה מקודשת ותפסו בה קידושי שני ונעשת אשת איש ולאחר השלשים יום כשיבואו קידושי ראשון ימצאו אותה אשת איש ונמצא הראשון כמי שקידש אשת איש שאין הקידושין תופסין בה . 
האומר לאשה הרי את מקודשת לי מעכשיו ולאחר שלשים יום בדינר זה ובא אחר וקידשה בתוך השלשים יום הרי זו מקודשת מספק לשניהם , לפיכך שניהם נותנין גט בין בתוך השלשים יום בין לאחר השלשים יום . 
הרי את מקודשת לי מעכשיו ולאחר שלשים יום , ובא אחר ואמר לה הרי את מקודשת לי מעכשיו ולאחר עשרים יום , ובא אחר ואמר לה הרי את מקודשת לי מעכשיו ולאחר עשרה ימים , אפילו הן מאה על הסדר הזה קידושי כולן תופסין בה וצריכה גט מכל אחד ואחד מפני שהיא מקודשת לכולן בספק . 
האומר לאשה הרי את מקודשת לי חוץ מפלוני כלומר שלא תיאסר עליו אלא תהיה אשת איש על כל העולם ולפלוני כפנויה הרי זו מקודשת מספק , אבל אם אמר לה הרי את מקודשת לי על מנת שתהיי מותרת לפלוני הרי זו מקודשת ותהיה אסורה על אותו פלוני כשאר העם מפני שהתנה בדבר שאי אפשר לקיימו . 
הנותן שתי פרוטות לאשה ואמר לה הרי את מקודשת לי היום באחת ובאחת לאחר שאגרשך הרי זו מקודשת , וכשיגרש אותה תהיה מקודשת עד שיגרש אותה פעם שנייה מן קידושי פרוטה שנייה . 
אבל האומר לאשה הרי את מקודשת לי בזה לאחר שאתגייר , לאחר שתתגיירי , לאחר שאשתחרר , לאחר שתשתחררי , לאחר שימות בעליך , לאחר שתמות אחותיך , אינה מקודשת מפני שאינו יכול עתה לקדשה . 
האומר ליבמה הרי את מקודשת לי בזה לאחר שיחלוץ ליך יבמיך הרי זו מקודשת הואיל ואילו קידשה עתה היו קידושין תופסין בה מספק . 
האומר לחבירו אם ילדה אשתך נקבה הרי היא מקודשת לי בזה לא אמר כלום , ואם היתה אשת חבירו מעוברת והוכר העובר הרי זו מקודשת , ויראה לי שצריך לחזור ולקדש אותה מאביה אחר שתיולד כדי שיכניס אותה בקידושין שאין בהן דופי . 
האומר לאשה הרי את מקודשת לי במאה דינרין ונתן לה אפילו דינר אחד הרי זו מקודשת משלקחה הדינר והוא שישלים לה את השאר , שזה כמי שאמר לה הרי את מקודשת לי בדינר זה על מנת שאשלים ליך מאה דינרים שהיא מקודשת לו מעכשיו . 
במה דברים אמורים בשאמר לה במאה דינרים סתם אבל אם פירש ואמר לה הרי את מקודשת לי במאה דינרין אלו והתחיל למנות לתוך ידה אינה מקודשת עד שישלים ואפילו בדינר האחרון שניהם יכולים לחזור זה בזה , וכן אם נמצא מנה חסר דינר או נמצא מהן דינר נחשת אינה מקודשת , נמצא בהם דינר רע אם יכולה להוציאו על ידי הדחק יחליפנו ואם לאו אינה מקודשת . 
אמר לה הרי את מקודשת לי בבגדים אלו שהן שוין חמשים דינרים והיו של משי וכיוצא בהן שהאשה מתאווה להן , אם היו שוין חמשים הרי זו מקודשת משעת לקיחה , ואינן צריכין שומה בשוק ואחר כך תהיה מקודשת כדי שתסמוך דעתה אלא הואיל והן שוין כמו שאמר לה הרי זו מקודשת משעה ראשונה , ואם אינן שוין אינה מקודשת . 
איש ואשה שהיו עסוקין בדברי אירוסין הוא אומר במאה דינרים אקדש אותך והיא אומרת איני מתקדשת לך אלא במאתים והלך זה לביתו וזה לביתו ואחר כך תבעו זה את זה וקדשו סתם , אם האיש תבע את האשה יעשו דברי האשה ואם האשה תבעה את האיש יעשו דברי האיש . 
העושה שליח לקדש לו אשה והלך השליח וקדשה על תנאי אינה מקודשת , וכן אם אמר לו לקדשה על תנאי והלך וקדשה סתם או על תנאי אחר או ששינה את התנאי אינה מקודשת . 
אמר לו קדשה לי במקום פלוני והלך וקידשה במקום אחר אינה מקודשת , קדשה לי והרי היא במקום פלוני והלך וקידשה במקום אחר הרי זו מקודשת מפני שמראה מקום הוא לו . 
וכן היא שאמרה לשלוחה קבל לי קידושי במקום פלוני וקבלם לה במקום אחר אינה מקודשת , הרי הבעל במקום פלוני וקבל לה במקום אחר הרי זו מקודשת מפני שמראה מקום היא לו . 
המקדש את האשה וחזר בו מיד הוא או היא אע"פ שחזרו בתוך כדי דיבור אין חזרתם כלום והרי היא מקודשת . 
המקדש על תנאי וחזר אחר כמה ימים וביטל התנאי אע"פ שבטלו בינו לבינה שלא בפני עדים בטל התנאי והרי היא מקודשת סתם . 
וכן אם היה התנאי מן האשה ובטלה אותו אחר כך בינה לבינו בטל התנאי , לפיכך המקדש על תנאי וכנס סתם או בעל סתם הרי זו צריכה גט אע"פ שלא נתקיים התנאי שמא ביטל התנאי כשבעל או כשכנס . 
וכן המקדש בפחות משוה פרוטה או במלוה וחזר ובעל סתם בפני עדים צריכה גט שעל בעילה זו סמך ולא על אותן הקידושין הפסולין , חזקה היא שאין אדם מישראל הכשרים עושה בעילתו בעילת זנות והרי בידו עתה לעשותה בעילת מצוה . 
