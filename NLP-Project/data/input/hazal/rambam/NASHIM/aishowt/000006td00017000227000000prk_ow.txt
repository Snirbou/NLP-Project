המקדש על תנאי אם נתקיים התנאי מקודשת ואם לא נתקיים אינה מקודשת , בין שהיה התנאי מן האיש בין שהיה מן האשה , וכל תנאי שבעולם בין בקידושין בין בגירושין בין במקח וממכר בין בשאר דיני ממון צריך להיות בתנאי ארבעה דברים . 
ואלו הן הארבעה דברים של כל תנאי , שיהיה תנאי כפול , ושיהיה הין שלו קודם ללאו , ושיהיה התנאי קודם למעשה , ושיהיה התנאי דבר שאפשר לקיימו , ואם חסר התנאי אחד מהן הרי התנאי בטל וכאלו אין שם תנאי כלל אלא תהיה זו מקודשת או מגורשת ויתקיים המקח או המתנה מיד וכאלו לא התנה כלל הואיל וחסר התנאי אחד מן הארבעה . 
כיצד האומר לאשה אם תתני לי מאתים זוז הרי את מקודשת לי בדינר זה ואם לא תתני לי לא תהי מקודשת ואחר שהתנה תנאי זה נתן לה הדינר , הרי התנאי קיים והרי זו מקודשת על תנאי , ואם נתנה לו מאתים זוז תהיה מקודשת ואם לא נתנה לו אינה מקודשת . 
אבל אם אמר לה הרי את מקודשת לי בדינר זה ונתן הדינר בידה והשלים התנאי ואמר אם תתני לי מאתים זוז תהי מקודשת ואם לא תתני לי לא תהי מקודשת הרי התנאי בטל מפני שהקדים המעשה ונתן בידה ואחר כך התנה ואע"פ שהכל בתוך כדי דיבור , והרי זו מקודשת מיד ואינה צריכה ליתן לו כלום . 
וכן אם אמר לה אם תתני לי מאתים זוז הרי את מקודשת לי בדינר זה ואחר כך נתן הדינר בידה הרי התנאי בטל מפני שלא כפל תנאו , שהרי לא אמר לה ואם לא תתני לא תהי מקודשת , והרי זו מקודשת מיד ואינה צריכה ליתן לו כלום . 
וכן אם אמר לה אם לא תתני לי מאתים זוז לא תהי מקודשת לי ואם תתני לי מאתים זוז הרי את מקודשת לי בדינר זה ואחר כך נתן הדינר בידה הרי התנאי בטל מפני שהקדים לאו להין והרי זו מקודשת מיד ואינה צריכה ליתן ) לו כלום ( . 
וכן אם אמר לה אם תעלי לרקיע או תרדי לתהום הרי את מקודשת לי בדינר זה ואם לא תעלי לרקיע ולא תרדי לתהום לא תהי מקודשת ואחר כך נתן הדינר בידה הרי התנאי בטל והרי היא מקודשת מיד שהדבר ידוע שאי אפשר לה לקיים תנאי זה ואין זה אלא כמפליגה בדברים דרך שחוק והיתול . 
הרי שהתנה בדבר שאפשר לעשותו אלא שהתורה אסרה אותו , כגון שאמר לאשה אם תאכלי חלב ודם הרי את מקודשת לי בדינר זה ואם לא תאכלי לא תהי מקודשת , אם תאכלי בשר חזיר הרי זה גיטיך ואם לא תאכלי לא יהא גט , ואחר שהתנה נתן הדינר או הגט בידה , הרי התנאי קיים , ואם עברה ואכלה תהיה מקודשת או מגורשת , ואם לא אכלה אינה מקודשת ואינה מגורשת , ואין אומרים בזה הרי התנה על מה שכתוב בתורה שהרי בידה שלא תאכל ולא תתקדש ולא תתגרש . 
ובמה אמרו כל המתנה על מה שכתוב בתורה תנאו בטל חוץ מדבר שבממון , כגון שקידש או גירש או נתן או מכר על תנאי שהוא רוצה בתנאו שיזכה עצמו בדבר שלא זיכתה לו תורה ומנעה ממנו או יפטור עצמו בתנאו מדבר שחייבה אותו בו התורה שאומרין לו תנאך בטל וכבר נתקיימו מעשיך ואין אתה נפטר מדבר שחייבה אותך בו התורה ולא תזכה בדבר שמנעה אותך ממנו . 
כיצד כגון שקידש אשה על תנאי שאין לה עליו שאר כסות ועונה , שאומרין לו בכסות ושאר תנאך קיים מפני שהוא תנאי שבממון אבל בעונה תנאך בטל שהתורה חייבה אותך בעונה והרי זו מקודשת ואתה חייב בעונתה ואין בידך לפטור עצמך בתנאך , וכן כל כיוצא בזה . 
וכן המקדש יפת תואר על תנאי שיתעמר בה הרי זו מקודשת ואין לו להתעמר בה שהרי התורה מנעה אותו מלהשתעבד בה אחר שנבעלה , ולא מפני תנאו יזכה בדבר שמנעה אותו תורה אלא תנאו בטל , וכן כל כיוצא בזה . 
התנה על האשה בשעת קידושין או בשעת גירושין שתיבעל לאביה ולאחיה או לבנה וכיוצא בזה הרי זה כמי שהתנה עליה שתעלה לרקיע או שתרד לתהום ותנאו בטל שאין בידה שיעברו אחרים ויבאו על הערוה ונמצא שהתנה בדבר שאין בידה לקיימו , וכן כל כיוצא בזה . 
אבל אם התנה עליה שיתן לי פלוני חצירו או שישיא בתו לבני וכיוצא בזה תנאו קיים שהרי אפשר בידה לקיימו ותתן לפלוני ממון הרבה עד שיתן לו חצירו ועד שישיא בתו לבנו שהרי אין כאן עבירה , וכן כל כיוצא בזה . 
שים אלו הדברים של תנאים לנגד עיניך תמיד , וכל מקום שאתה שומע המקדש על תנאי כך וכך או הנותן גט על תנאי כך וכך או המוכר או הנותן על תנאי תדע שהתנאי יש בו ארבעה דברים אלו שביארנו כדי שלא נהיה צריכין לפרש אותן בכל מקום ומקום , ואם חסר אחד מהן אין כאן תנאי . 
יש מקצת גאונים אחרונים שאמרו שאין אדם צריך לכפול תנאו אלא בגיטין וקידושין בלבד אבל בדיני ממון אינו צריך לכפול , ואין ראוי לסמוך על דבר זה , שכפילת התנאי עם שאר הארבעה דברים מתנאי בני גד ובני ראובן למדו אותן חכמים + במדבר prefix=ל " ב + אם יעברו בני גד וכ ו' ואם לא יעברו ותנאי זה לא היה לא בגיטין ולא בקידושין , וכזה הורו גדולי הגאונים הראשונים וכן ראוי לעשות . 
המקדש על תנאי כשיתקיים התנאי תהיה מקודשת משעה שנתקיים התנאי לא משעה שנתקדשה . 
כיצד האומר לאשה אם אתן ליך מאתים זוז בשנה זו הרי את מקודשת לי בדינר זה ואם לא אתן ליך לא תהי מקודשת ונתן הדינר לידה בניסן ונתן לה המאתים זוז שהתנה עמה באלול הרי זו מקודשת מאלול , לפיכך אם קדשה שני קודם שנתקיים התנאי של ראשון הרי זו מקודשת לשני , וכן הדין בגיטין ובממונות בשעה שיתקיים התנאי הוא שיהיה גט או יתקיים המקח או המתנה . 
בד"א בשהיה שם תנאי ולא אמר מעכשיו , אבל אם אמר לה הרי את מקודשת לי מעכשיו בדינר זה אם אתן ליך מאתים זוז ולאחר זמן נתן לה מאתים זוז הרי זו מקודשת למפרע משעת הקידושין אע"פ שלא נעשה התנאי אלא לאחר זמן מרובה , לפיכך אם קידשה אחר קודם שיעשה התנאי אינה מקודשת , וכן הדין בגיטין ובממונות . 
כל האומר מעכשיו אינו צריך לכפול תנאו ולא להקדים התנאי למעשה אלא אף על פי שהקדים המעשה תנאו קיים , אבל צריך להתנות בדבר שאפשר לקיימו , ואם התנה בדבר שאי אפשר לקיימו הרי זה כמפליג בדברים ואין שם תנאי , וכל האומר על מנת כאומר מעכשיו ואינו צריך לכפול התנאי ולא להקדימו למעשה . 
