האשה שהרשת את בעלה אחר הנישואין שימנע עונתה הרי זה מותר , במה דברים אמורים בשהיו לו בנים שכבר קיים מצות פריה ורביה אבל אם לא קיים חייב לבעול בכל עונה עד שיהיו לו בנים מפני שהיא מצות עשה של תורה ש נ' + בראשית א' prefix=כ " ח , נח ט' א , נח ט' ז' + פרו ורבו . 
האיש מצווה על פריה ורביה אבל לא האשה , ומאימתי האיש נתחייב במצוה זו מבן שבע עשרה , וכיון שעברו עשרים שנה ולא נשא אשה הרי זה עובר ומבטל מצות עשה , ואם היה עוסק בתורה וטרוד בה והיה מתירא מלישא אשה כדי שלא יטרח במזונות ויבטל מן התורה הרי זה מותר להתאחר , שהעוסק במצוה פטור מן המצוה וכל שכן בתלמוד תורה . 
מי שחשקה נפשו בתורה תמיד ושגה בה כבן עזאי ונדבק בה כל ימיו ולא נשא אשה אין בידו עון והוא שלא יהיה יצרו מתגבר עליו , אבל אם היה יצרו מתגבר עליו חייב לישא אשה ואפילו היו לו בנים שמא יבוא לידי הרהור . 
כמה בנים יהיו לאיש ותתקיים מצוה זו בידו זכר ונקבה , ש נ' + בראשית ה' ב + זכר ונקבה בראם , היה הבן סריס או שהיתה הבת אילונית לא קיים מצוה . 
נולדו לו ומתו והניחו בנים הרי זה קיים מצות פריה ורביה , בני בנים הרי הם כבנים . 
במה דברים אמורים בשהיו בני הבנים זכר ונקבה והיו באים מזכר ונקבה אף על פי שהזכר בן בתו והנקבה בת בנו הואיל והם משני בניו הרי קיים מצות פריה ורביה אבל אם היו לו בן ובת ומתו והניח אחד מהן זכר ונקבה עדיין לא קיים מצוה . 
היו לו בנים בגיותו ונתגייר הוא והם הרי זה קיים מצוה זו , היו לו בנים והוא עבד ונשתחרר הוא והם לא קיים מצות פריה ורביה עד שיוליד אחר שנשתחרר , שהעבד אין לו יחוס . 
לא ישא אדם עקרה וזקנה ואילונית וקטנה שאינה ראויה לילד אלא אם כן קיים מצות פריה ורביה או שהיתה לו אשה אחרת לפרות ולרבות ממנה . 
נשא אשה ושהתה עמו עשר שנים ולא ילדה הרי זה יוציא ויתן כתובה או ישא אשה הראויה לילד , ואם לא רצה להוציא כופין אותו ומכין אותו בשוט עד שיוציא , ואם אמר איני בועלה והריני שוכן עמה בפני עדים כדי שלא אתיחד עמה בין שאמרה היא בין שאמר הוא אין שומעין להן אלא יוציא או ישא אשה הראויה לילד . 
שהתה עשר שנים ולא ילדה והרי הוא יורה שכבת זרע כחץ חזקת החולי ממנה ותצא שלא בכתובה ויש לה תוספת , לא תהיה זו פחותה מאילונית שלא הכיר בה שיש לה תוספת כמו שיתבאר , ואם אינו יורה כחץ חזקת החולי ממנו בלבד וכשיוצא יתן הכתובה כולה עיקר ותוספת . 
הוא אומר ממנה נמנע הולד והיא אומרת ממנו נמנע מפני שאינו יורה כחץ היא נאמנת , ויש לו להחרים סתם על מי שטוענת דבר שאינה יודעת אותו בודאי ואחר כך יתן כתובה , ואם אמרה איני יודעת אם ממני אם ממנו אין לה עיקר כתובה כמו שאמרנו , העמד ממון בחזקת בעליו עד שתטעון בודאי שאינו יורה כחץ , ולמה היא נאמנת בטענה זו , מפני שהיא מרגשת אם יורה כחץ אם לא יורה כחץ והוא אינו מרגיש . 
האשה שבאה לתבוע בעלה לגרשה אחר עשר שנים מפני שלא ילדה והיא אומרת שאינו יורה כחץ שומעין לה , אע"פ שאינה מצווה על פריה ורביה צריכה היא לבנים לזקנותה , וכופין אותו להוציא ויתן עיקר כתובה בלבד , שלא כתב לה התוספת על מנת שתצא לרצונה ותטול . 
הלך בסחורה בתוך עשר שנים או שהיה חולה או שהיתה היא חולה או שהיו חבושין בבית האסורין אין עולה להן אותו זמן מן המנין . 
הפילה מונה מיום שהפילה , אם הפילה וחזרה והפילה שלשה פעמים הוחזקה לנפלים ושמא לא זכה להבנות ממנה ויוציא ויתן כתובה . 
הוא אומר הפילה בתוך עשר כדי שישהה עמה והיא אומרת לא הפלתי נאמנת , שאינה מחזקת עצמה בעקרות , הוא אומר הפילה שנים והיא אומרת שלשה נאמנת , שאינה מחזקת עצמה במפלת , ויוציא ויתן כתובה , ובכל זה משביעה שבועת הסת שלא הפילה או שהפילה שלשה , שבטענה זו יתחייב ליתן כתובה . 
נשאת לאחד ושהתה עמו עשר שנים ולא ילדה והוציאה מותרת להנשא לשני , שהתה עם השני עשר שנים ולא ילדה לא תנשא לשלישי , ואם נשאת לשלישי תצא בלא כתובה אלא אם כן יש לו אשה אחרת או שקיים מצות פריה ורביה . 
האשה שבאה לבית דין ואמרה בעלי אינו יכול לשמש כדרך כל הארץ שמוש שמוליד או שאינו יורה כחץ , יעשו הדיינין פשרה ואומרים לה ראוי ליך שתנהגי עם בעליך עד שתשהי עשר שנים ולא תולידי ואחר כך תתבעי , ומגלגלין עמה בדבר זה ואין כופין אותה לישב ולא דנין אותה דין מורדת אלא מאריכין בדבר זה עד שיעשו פשרה . 
אף על פי שקיים אדם מצות פריה ורביה הרי הוא מצווה מדברי סופרים שלא יבטל מלפרות ולרבות כל זמן שיש בו כח , שכל המוסיף נפש אחת בישראל כאילו בנה עולם , וכן מצות חכמים היא שלא ישב אדם בלא אשה שלא יבא לידי הרהור , ולא תשב אשה בלא איש שלא תחשד . 
וחובה על כל איש לקנות לאשתו , אמרו חכמים אין אדם מקנא לאשתו אלא אם כן נכנסה בו רוח טהרה , ולא יקנא לה ביותר מדאי , ולא יאנוס אותה ויבעול בעל כרחה אלא לדעתה ומתוך שיחה ושמחה . 
וכן צוו חכמים על האשה שתהיה צנועה בתוך ביתה ולא תרבה בשחוק וקלות ראש בפני בעלה ולא תתבע תשמיש המטה בפיה ולא תהיה מדברת בעסק זה , ולא תמנע מבעלה כדי לצערו עד שיוסיף באהבתה אלא נשמעת לו בכל עת שירצה , ותזהר מקרוביו ובני ביתו כדי שלא יעבור עליו רוח קנאה , ותתרחק מן הכיעור ומן הדומה לכיעור . 
וכן צוו חכמים שיהיה אדם מכבד את אשתו יתר מגופו ואוהבה כגופו , ואם יש לו ממון מרבה בטובתה כפי הממון , ולא יטיל עליה אימה יתירה ויהיה דיבורו עמה בנחת ולא יהיה עצב ולא רוגז . 
וכן צוו חכמים על האשה שתהיה מכבדת את בעלה ביותר מדאי ויהיה לו עליה מורא ותעשה כל מעשיה על פיו ויהיה בעיניה כמו שר או מלך מהלכת בתאות לבו ומרחקת כל שישנא , וזה הוא דרך בנות ישראל ובני ישראל הקדושים הטהורים בזיווגן , ובדרכים אלו יהיה ישובן נאה ומשובח . 
