צוו חכמים שיתן אדם מנכסיו מעט לבתו כדי שתנשא בו , וזה הוא הנקרא פרנסה , המשיא את בתו סתם לא יפחות לה מכסות שפוסקין לאשת עני שבישראל כמו שביארנו , במה דברים אמורים בשהיה האב עני אבל אם היה עשיר הרי זה ראוי ליתן לה כפי עשרו . 
פירש על הבעל שאין לה כלום ושיכניסנה ערומה אין לה כלום , ולא יאמר הבעל כשתבוא לביתי אכסנה אלא מכסה והיא בבית אביה . 
האב שמת והניח בת אומדין דעתו כמה היה בלבו ליתן לה לפרנסתה ונותנין לה , ומנין יודעין אומדן דעתו , מרעיו ומיודעיו וממשאו ומתנו וכבודו , וכן אם השיא בת בחייו אומדין בה , ואם לא ידעו לו בית דין אומדן דעת נותנין לה מנכסיו עישור לפרנסתה . 
הניח בנות רבות , כל שתבא להנשא נותנין לה עישור הנכסים , ושלאחריה עישור מה ששיירה ראשונה , ושלאחריה עישור מה ששיירה שניה , ואם באו כולן להנשא כאחת , ראשונה נוטלת עישור , והשנייה עישור מה ששיירה ראשונה , והשלישית עישור מה ששיירה שנייה , וכן אפילו הן עשר וחוזרות וחולקות כל העישורים בשוה ושאר הנכסים לאחים . 
עישור זה שהוא לפרנסה אינו מתנאי כתובה לפיכך אפילו לתקנת אחרונים אינו ניטל אלא מן הקרקע , ויש לה לגבות עישור זה משכירות הקרקע , ואם רצו האחין ליתן לה מעות כנגד עישור הקרקע נותנין . 
הבת בעישור זה כבעל חוב של אחין היא לפיכך נוטלת אותו מן הבינונית בלא שבועה , ואם מתו האחין נוטלת אותו מבניהם מן הזיבורית ובשבועה , שהרי היא נפרעת מנכסי יתומים והבא ליפרע מנכסי יתומים לא יפרע אלא מן הזיבורית ובשבועה כמו שיתבאר בהלכות הלואה . 
והאחים שמכרו או משכנו קרקע אביהם הבת טורפת מן הלקוחות פרנסתה כדרך שטורפים כל בעלי חובות מן הלקוחות כמו שיתבאר בהלכות הלואה . 
מי שהשיא בנות גדולות ונשארו קטנות ומת בלא בן אין נוטלין פרנסה לקטנות ואחר כך חולקות הנכסים אלא חולקות כולן בשוה . 
מי שמת והניח שתי בנות ובן וקדמה ראשונה ונטלה עישור נכסים ולא הספיקה השניה לגבות עד שמת הבן ונפלו כל הנכסים לשתיהן אין השניה נוטלת עישור אלא חולקות בשוה וזכת ראשונה בעישור שלה . 
מי שצוה בשעת מיתה אל תפרנסו בנותי מנכסי שומעים לו , שאין זה מתנאי כתובה . 
מי שמת והניח אלמנה ובת כבר ביארנו שמזונות האלמנה קודמין למזונות הבת , וכן אם נשאת הבת אינה נוטלת עישור נכסים מפני מזונות האלמנה , ואפילו מתה הבת אחר שנשאת אין הבעל יורש פרנסה הראויה להנתן לה שהרי הנכסים כולן בחזקת האלמנה שתהא ניזונת מהן . 
קטנה יתומה שהשיאתה אמה או אחיה לדעתה ונתנו לה מאה או חמשים זוז יכולה היא משתגדיל להוציא מידם פרנסה הראויה לה , או באמדן דעת האב או עישור הקרקעות , ואפילו לא היו האחין זנין אותה , ואע"פ שלא מיחת בשעת נישואין , מפני שהקטנה אינה בת מחאה . 
נשאת הבת אחר שגדלה בין נערה בין בוגרת ולא תבעה פרנסתה אבדה פרנסתה , ואם מיחת בעת נשואיה הרי זו מוציאה את הראוי לה כל זמן שתרצה . 
בגרה ועודה בבית אביה בין שבגרה אחר מותו בין שהניחה בוגרת אם פסקו האחין מזונותיה שהרי אין לה מזונות כמו שביארנו ושתקה ולא תבעה פרנסתה אבדה פרנסתה , ואם מיחת לא אבדה פרנסתה . 
לא פסקו האחין מזונותיה וזנו אותה בבגר אע"פ שלא מיחת לא אבדה פרנסתה כל זמן שהן זנין אותה , שיש לה לטעון מפני שהן זנין אותה אע"פ שאינן חייבין והיא עדיין לא נשאת מפני זה לא תבעה פרנסתה . 
מי שצוה ליתן לבתו כך וכך מעות לפרנסתה ליקח בהן קרקע בין שהיה שכיב מרע בין שהיה בריא ומת והרי המעות ביד השליש ואמרה הבת תנו אותם לבעלי כל מה שירצה יעשה בהן , אם היתה גדולה ונשאת הרשות בידה , ואם עדיין מאורסת יעשה שליש מה שהושלש בידו , ואם עדיין קטנה היא אפילו נשאת אין שומעין לה אלא יעשה השליש כמו שצוה האב . 
