אין האשה מתקדשת אלא לרצונה והמקדש אשה בעל כרחה אינה מקודשת , אבל האיש שאנסוהו עד שקידש בעל כרחו הרי זו מקודשת , ויש לאיש לקדש נשים רבות כאחת והוא שיהיה בכסף אם קידש בכסף פרוטה לכל אחת ואחת , ויש לאחת מהן או לאחר לקבל הקידושין על ידי כולן מדעתן . 
המקדש את האשה ונתן קידושיה מדעתה ביד חברתה ואמר לחברתה כשנתן הקידושין בידה ואת נמי , או וכן גם את וכיוצא בזה , הרי שתיהן מקודשות , אבל אם נתן בידה ואמר לה ואת , הרי זו שקבלה הקידושין ספק מקודשת , שמא לא נתכוון אלא לראות מה בלבה וכאילו אמר לה ואת מה תאמרי בדבר זה ולפיכך קיבלה היא הקידושין שהרי זה עדיין שואלה לראות מה בלבה ומפני זה היא ספק מקודשת . 
התקדשי לי בדינר זה ונטלתו וזרקתו לפניו או לים או לאור או לדבר האבד אינה מקודשת , אמרה לו תנהו לאבא או לאביך או לאיש פלוני ונתן אינה מקודשת , ואם אמרה לו תנהו לו שיקבלהו לי ונתן הרי זו מקודשת . 
אמרה לו הניחהו על הסלע אינה מקודשת ואם היה סלע שלה מקודשת , היה הסלע של שניהם הרי זו מקודשת בספק . 
אמר לה התקדשי לי בככר זה אמרה לו תנהו לעני אפילו היה עני הסמוך עליה אינה מקודשת , תנהו לכלב אינה מקודשת ואם היה הכלב שלה מקודשת , ואם היה רץ אחריה לנשכה ואמרה לו תנהו לכלב זה הרי זו ספק מקודשת . 
היה מוכר פירות או כלים וכיוצא בהן באת אשה ועמדה ואמרה לו תן לי מעט מאלו ואמר לה אם אתן ליך תהי מקודשת לי , אם אמרה הין ונתן לה הרי זו מקודשת , אבל אם אמרה לו תן לי מהן או השלך לי או דברים שעניינם לא תשחק עמי בדברים אלו אלא תן בלבד ונתן אינה מקודשת . 
וכן אם היה שותה יין ואמרה לו תן לי כוס אחד ואמר לה אם אתן ליך הרי את מקודשת לי בו ואמרה לו השקיני השקות או תן השקה השלך אינה מקודשת , שאין הדברים מראין אלא השקיני בלבד ולא תשחק עמי בדבר אחר . 
המקדש בעד אחד אין חוששין לקידושיו ואע"פ ששניהם מודין , קל וחומר למקדש בלא עדים , המקדש בפסולי עדות של תורה אינה מקודשת , בפסולי עדות של דברי סופרים או בעדים שהן ספק פסולי תורה אם רצה לכנוס חוזר ומקדש בכשרים ואם לא רצה לכנוס צריכה ממנו גט מספק , ואפילו כפרה האשה והכחישה את העדים ואמרה לא קדשתני כופין אותה ליקח גט , וכן דין כל קידושי ספק אם רצה לכנוס חוזר ומקדש ודאי ואם לא רצה צריכה ממנו גט מספק . 
קטן שקידש אין קידושיו קידושין , אבל גדול שקידש את הקטנה היתומה או קטנה שיצאת מרשות אב , אם היתה פחותה מבת שש אע"פ שהיא נבונת לחש ביותר ומכרת ומבחנת אין כאן שם קידושין ואינה צריכה למאן , ואם היתה מבת עשר ומעלה אע"פ שהיא סכלה ביותר הואיל ונתקדשה לדעתה הרי זו מקודשת למיאון . 
היתה מבת שש עד סוף עשר בודקין את יופי דעתה , אם מבחנת ומכרת עסקי הנישואין והקידושין צריכה למאן , ואם לאו אינה מתקדשת למיאון ואינה צריכה למאן . 
כיצד מתקדשת למיאון , שאם נתקדשה ולא רצת לישב עם בעלה צריכה למאן בפני שנים ולומר איני רוצה בו ויוצאה בלא גט כמו שיתבאר בהלכות גירושין , וזו היא הנקראת ממאנת , ולמה יוצאה בלא גט מפני שאין קידושיה קידושין גמורין מן התורה אלא קדושי קטנה זו מדברי סופרים והן תלויין שאם ישבה עם בעלה עד שגדלה גמרו קידושיה ונעשית אשת איש גמורה ואינו צריך לחזור ולקדשה אחר שגדלה , ואם לא רצת לישב צריכה למאן ותצא בלא גט . 
חרש שנשא פקחת וכן חרשת שנשאת לפקח אין קידושיהן גמורין מן התורה אלא מדברי סופרים , לפיכך אם בא פקח וקידש אשת חרש הפקחת הרי זו מקודשת לשני קידושין גמורין ונותן גט והיא מותרת לבעלה החרש , אבל השוטה שקידש פקחת או פקח שקידש שוטה אין כאן קידושין כלל לא מדברי תורה ולא מדברי סופרים . 
סריס שקידש בין סריס חמה בין סריס אדם וכן איילונית שנתקדשה הרי אלו קידושין גמורין . 
טומטום ואנדרוגינוס שקידשו אשה או שקדשן איש הרי אלו קידושי ספק וצריכין גט מספק . 
המקדש אחת מן העריות לא עשה כלום שאין קידושין תופסין בערוה חוץ מן הנדה שהמקדש את הנדה הרי זו מקודשת קידושין גמורין ואין ראוי לעשות כן . 
אשת איש שפשטה ידה וקבלה קידושין מאחר בפני בעלה הרי זו מקודשת לשני , שהאשה שאמרה לבעלה בפניו גירשתני נאמנת , חזקה אין אשה מעיזה פניה בפני בעלה , אבל אם קידשה אחר שלא בפני בעלה אין קידושין תופסין בה עד שתביא ראיה שנתגרשה קודם שתקבל הקידושין , כל שלא בפניו מעיזה . 
המקדש אחת מן השניות או מאיסורי לאוין או מאיסורי עשה , וכן היבם שקידש צרת יבמה , הרי זו מקודשת קידושין גמורין , חוץ מיבמה שנתקדשה לזר שהיא מקודשת בספק , נסתפק לחכמים אם הקידושין תופסין ביבמה כשאר חייבי לאוין או אין קידושין תופסין בה כערוה , ואע"פ שאסור לו לכנוס אחת מכל אלו הרי זה מגרש בגט . 
המקדש גויה או שפחה אינן קידושין אלא הרי היא אחר קידושין כמו שהיתה קודם הקידושין , וכן גוי ועבד שקדשו בת ישראל אין קידושיהן קידושין , ישראל משומד שקידש אע"פ שהוא עובד ע"ז ברצונו הרי אלו קידושין גמורין וצריכה ממנו גט . 
המקדש אשה שחציה שפחה וחציה בת חורין אינה מקודשת קידושין גמורין עד שתשתחרר וכיון שנשתחררה גמרו קידושיה כקידושי קטנה שגדלה ואינו צריך לקדשה קידושין אחרים , בא אחר וקידשה אחר שנשתחררה הרי זה ספק קידושין לשניהם . 
ואיזו היא שפחה חרופה האמורה בתורה זו מי שחציה שפחה וחציה בת חורין שקידשה עבד עברי , ומי שחציו עבד וחציו בן חורין שקידש בת חורין הרי זה ספק קידושין . 
שכור שקידש קידושיו קידושין ואע"פ שנשתכר הרבה , ואם הגיע לשכרותו של לוט אין קידושיו קידושין , ומתיישבין בדבר זה . 
המקדש בפחות מפרוטה אינה מקודשת , קידשה באוכל או בכלי וכיוצא בו ששוה פחות מפרוטה הרי זו מקודשת בספק וצריכה גט מספק שמא דבר זה שוה פרוטה במקום אחר , הא למדת שכל המקדש בשוה כסף אם היה שוה פרוטה באותה המדינה הרי אלו קידושי ודאי ואם אינו שוה פרוטה הרי אלו קידושי ספק . 
יראה לי שאם קידש בתבשיל או בירק שאינו מתקיים וכיוצא בהם אם לא היו שוה פרוטה באותו המקום אינה מקודשת כלל שהרי דבר זה אינו מגיע למקום אחר עד שיפסד ויאבד ולא יהיה שווה כלום , ודבר של טעם הוא זה וראוי לסמוך עליו . 
המקדש אשה בפחות מפרוטה או שקידש שתי נשים בפרוטה אע"פ ששלח סבלונות אחר מכן אינה מקודשת , וכן קטן שקידש אע"פ ששלח סבלונות אחר שהגדיל אינה מקודשת שמחמת קידושין הראשונים שלחן שהיו קידושין פסולין . 
המקדש את האשה בכסף או בשטר אינו צריך שיתן הקידושין לתוך ידה אלא כיון שרצת לזרוק לה קידושיה וזרקן בין לתוך ידה בין לתוך חיקה או לתוך חצירה או לתוך שדה שלה הרי זו מקודשת , היתה עומדת ברשות הבעל צריך שיתן לתוך ידה או לתוך חיקה . 
היתה עומדת ברשות שהיא של שניהן וזרק לה קידושיה מדעתה ולא הגיעו לידה או לחיקה הרי זו מקודשת קידושי ספק , ואפילו אמרה לו הנח קידושי על מקום זה ואותו המקום של שניהם הרי אלו קידושי ספק . 
היו עומדים ברשות הרבים או ברשות שאינה של שניהם וזרק לה קידושיה קרוב לו אינה מקודשת קרוב לה הרי זו מקודשת , מחצה למחצה או שהיו ספק קרוב לו ספק קרוב לה ואבדו קודם שיגיעו לידה הרי זו מקודשת בספק . 
כיצד הוא קרוב לו וקרוב לה , כל שהוא יכול לשמור אותן והיא אינה יכולה זה הוא קרוב לו , היא יכולה לשמור אותן והוא אינו יכול זה הוא קרוב לה , שניהן יכולין לשמור אותן או שניהן אינם יכולים לשמור אותן זה הוא מחצה למחצה . 
