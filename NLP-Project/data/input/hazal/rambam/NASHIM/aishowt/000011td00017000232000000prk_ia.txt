הנושא בתולה שנתאלמנה או שנתגרשה או נחלצה , אם מן האירוסין נתאלמנה או נתגרשה או נחלצה כתובתה מאתים , ואם מן הנישואין כתובתה מאה , שמשנשאת הרי היא כבעולה . 
וכן הנושא בתולה משוחררת או גיורת או שבויה , אם נשתחררה השפחה ונתגיירה הגויה ונפדית השבויה והן פחותות משלש שנים ויום אחד כתובתן מאתים , ואם היו בנות שלש שנים ויום אחד ומעלה כתובתן מאה . 
ומפני מה תיקנו חכמים לאלו כתובה מאה ואף על פי שהן בתולות , הואיל וחזקת הנשואה שתבעל וחזקת השפחה והנכרית והשבויה שתבעל תיקנו להן מאה בין נבעלו בין לא נבעלו והרי הן כבעולות לכל דבר . 
מוכת עץ כתובתה מאה , אפילו נשאת על מנת שהיא בתולה שלימה ונמצאת מוכת עץ כתובתה מאה . 
קטנה מבת שלש שנים ולמטה שנבעלה אפילו בא עליה אדם גדול כתובתה מאתים , סופה שתחזור בתולה כשאר הבתולות , וכן גדולה שבא עליה קטן מבן תשע שנים ולמטה כתובתה מאתים כאילו לא נבעלה כלל , שביאת בן תשע שנים ויום אחד ביאתו ביאה פחות מזה אין ביאתו ביאה . 
בתולה שהיא בוגרת או סומה או אילונית כתובתן מאתים , אבל החרשת והשוטה לא תיקנו להן חכמים כתובה , השוטה לא תיקנו לה נישואין כלל , והחרשת אע"פ שיש לה נישואין מדבריהם לא תיקנו לה כתובה כדי שלא ימנעו מלשאת אותה , וכשם שאין לה כתובה כך אין לה מזונות ולא תנאי מתנאי כתובה , ואם כנס החרשת ונתפקחה יש לה כתובה ותנאי כתובה וכתובתה מאה . 
נשא חרשת או שוטה וכתב להן מאה מנה כתובתן קיימת מפני שרצה להזיק נכסיו . 
חרש או שוטה שנשאו נשים פקחות אע"פ שנתפקח החרש ונשתפה השוטה אין לנשיהם עליהם כלום , רצו לקיימן אחר שהבריאו יש להן כתובה מאה , ואם בית דין הם שהשיאו החרש וכתבו לה כתובה על נכסיו נוטלת כל מה שכתבו לה בית דין , אבל השוטה אין בית דין משיאין אותו , במקום שאין תקנת חכמים עומדת לא תיקנו לו נישואין . 
וכן קטן לא תיקנו לו חכמים נישואין הואיל וסופו לבוא לידי נישואין גמורין , ומפני מה תיקנו נישואין לקטנה ואע"פ שהיא באה לידי נישואין גמורין , כדי שלא ינהגו בה מנהג הפקר , ואין משיאין את הקטן עד שבודקין אותו ויודע שהביא סימנין . 
קטן אפילו בן תשע שנים ויום אחד שנשא אשה אין לה כתובה , ואם הגדיל וקיימה אחר שהגדיל יש לה עיקר כתובה , וכן גר שנתגייר הוא ואשתו כתובתה מנה שעל מנת כן קיימה . 
כל בתולה שכתובתה מאתים יש לה טענת בתולים , וכל שכתובתה מאה או שלא תיקנו לה חכמים כתובה אין לה טענת בתולים , והמתייחד עם ארוסתו קודם נישואין אין לה טענת בתולים . 
ומה היא טענת בתולים , זה שנשא אשה שחזקתה שהיא בתולה וטוען ואומר לא מצאתיה בתולה , ושני סימנין הן לבתולה , האחד דמים ששותתין ממנה בסוף ביאה ראשונה , והשני הדוחק שימצא בה בביאה ראשונה בשעת תשמיש . 
הנושא בתולה שכתובתה מאתים וטען ואמר לא מצאתיה בתולה , שואלין אותה אם אמרה אמת הוא לא מצאני בתולה מפני שנפלתי והכני עץ או קרקע והלכו בתולי הרי זו נאמנת ותחזור כתובתה למנה , אע"פ שהוא טוען ואומר שמא איש בא עליך ואין ליך כלום אין משגיחין בטענתו , ויש לו להחרים סתם שלא בא עליה איש שאין הדבר ודאי לו . 
אמרה היא אמת אמר שלא מצאני בתולה ואיש בא עלי באונס אחר שנתארסתי לו הרי זו נאמנת וכתובתה מאתים כמו שהיתה , ואם טען ואמר שמא עד שלא ארסתיך נאנסת ומקחי מקח טעות או אחר שארסתיך נבעלת ברצונך , הרי זה מחרים סתם על מי שטוען שקר כדי לחייבני ממון שאיני חייב בו . 
טען ואמר לא מצאתיה בתולה והיא אומרת לא בא עלי ועדיין בתולה אני , בודקין אותה או חוזר ובועל בפני עדים . 
ואם אמר מפני שלא מצאתי דוחק אלא פתח פתוח מצאתי , שואלין על שנותיה שמא בוגרת היא שרוב הבוגרות אין להן דוחק שמרגישין בו הרבה שהרי גדלה ונתרפו איבריה וכלו בתוליה , ואם לא בגרה עדיין אומרין לו שמא הטיתה או בעלת בנחת הרבה ולפיכך לא הרגשת בדוחק , אם אמר לא כי אלא ודאי פתח פתוח היה הרי זו טענת בתולים לכל בתולה שלא בגרה בין קטנה בין נערה בין בריאה בין חולה שכל נערה בתולה פתחה סתום הוא , ואע"פ שיצא הדם הואיל ומצא פתח פתוח אין כאן בתולים . 
יש גאונים שהורו שהבוגרת אין לה טענת דמים ויש לה טענת פתח פתוח , ואין דרך התלמוד מראה דבר זה וטעות היתה בנוסחאות שלהם , וכבר בדקתי על ספרים רבים וקדמונים ומצאתי שהדבר כמו שביארנו שאין לבוגרת אלא טענת דמים בלבד . 
חכמים הם שתיקנו עיקר כתובה לאשה והם התקינו ואמרו שכל הטוען טענת בתולים והאשה מכחשת אותו נאמן , ועליה להביא ראיה לא על האיש , שחזקה היא שאין אדם טורח בסעודה ומפסידה והופך שמחתו אבל . 
ועד מתי יש לו לטעון טענת בתולים , אם נסתרה מיד , ואם לא נסתרה אפילו לאחר שלשים יום . 
הורו כל הגאונים שזה שאמרו חכמים שהוא נאמן אם הכחישתו , להפסידה עיקר הכתובה , אבל התוספת יש לה , אלא אם כן נודע בראיה ברורה שהיתה בעולה או שהודת לו שהיא בעולה קודם שתתארס והטעתו , לפיכך יש לו להשביעה בנקיטת חפץ כדין כל הנשבעין ונוטלין ואחר כך תגבה התוספת , ואין לה להשביעו שלא מצאה בתולה ואחר כך תפסיד עיקר כתובה שחזקה היא שאין אדם טורח בסעודה ומפסידה , ויש לה להחרים סתם על מי שטוען עליה שקר . 
הרי שרצה לקיימה אחר שהפסידה עיקר כתובתה חוזר וכותב לה מאה , לפי שאסור לאדם לשהות עם אשתו שעה אחת בלא כתובה כמו שביארנו . 
