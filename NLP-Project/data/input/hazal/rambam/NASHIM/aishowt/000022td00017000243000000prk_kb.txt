הבעל קודם לכל אדם בירושת אשתו , ומאימתי יזכה בירושתה משתצא מרשות אביה , ואע"פ שעדיין לא נכנסה לחופה הואיל ונעשית ברשות בעלה יירשנה . 
כיצד האשה שנתארסה ומסרה אביה לבעלה או לשלוחי בעלה או מסרוה שלוחי האב לבעלה או לשלוחי בעלה ומתה בדרך קודם שתכנס לחופה אע"פ שכתובתה עדיין בבית אביה בעלה יורשה , וכן אם הלך האב או שלוחי האב עם הבעל ונכנס עמה בעלה בדרך לחצר ונתיחד עמה שם לשם נשואין ומתה הרי זו יירשנה בעלה . 
אבל אם עדיין האב עם הבעל להוליכה לבית בעלה או שהלכו שלוחי האב עם שלוחי הבעל או עם הבעל ואפילו נכנס הבעל עמה לחצר ללון כדרך שלנין עוברי דרכים בפונדק הואיל והאב או שלוחיו עמה ועדיין לא נתיחד עמה לשם נשואין אם מתה יירשנה אביה אע"פ שכתובתה בבית בעלה . 
וכן אם היתה בוגרת או יתומה או אלמנה והלכה היא בעצמה מבית אביה לבית בעלה ואין עמה לא בעלה ולא שלוחיו ומתה בדרך אין הבעל יורש אותה . 
הנושא אשה שהיא אסורה לו הואיל ויש לו בה קידושין אם מתה תחתיו יירשנה , וכן הנושא את הקטנה אע"פ שאין קידושיה קידושין גמורים אם מתה תחתיו יירשנה , אבל הפקח שנשא חרשת אם מתה לא יירשנה , והחרש שנשא פקחת ומתה יירשנה , שהרי היא בת דעת ולדעתה נשאת וזיכתה לו ממונה . 
קטנה שנתקדשה לדעת אביה ונשאת שלא לדעת אביה בין בפניו בין שלא בפניו יכול האב למחות כמו שביארנו , ואפילו שתק האב אם מתה אין הבעל יורשה אלא אם כן רצה האב בנישואיה . 
הורו הגאונים שהאשה שחלתה ובקשה מבעלה שיגרשנה ותצא בלא כתובה כדי שלא יירשנה אין שומעין לה ואפילו אמרה אני שונאה אותו ואיני רוצה לעמוד עמו אין שומעין לה ואין דנין לה דין מורדת , ודין יפה הוא זה . 
כל נכסים שיש לאשה בין נכסי צאן ברזל בין נכסי מלוג הבעל אוכל כל פירותיהן בחייה ואם מתה בחיי בעלה יורש בעלה הכל , לפיכך אם מכרה האשה נכסי מלוג אחר שנשאת אע"פ שאותן הנכסים נפלו לה קודם שתתארס הבעל מוציא הפירות מיד הלקוחות כל ימי חייה , אבל לא גוף הקרקע שאין לו כלום בגוף נכסי מלוג עד שתמות . 
מתה בחייו מוציא הגוף מיד הלקוחות בלא דמים , ואם הדמים שלקחה מן הלקוחות קיימין בעצמן מחזירן ללקוחות , ואינו יכול לומר שמא מציאה הן . 
במה דברים אמורים בנכסים הידועין לבעל אבל אם נפלו לה נכסים במדינה אחרת ולא ידע בהן הבעל ומכרה אותן מכרה קיים , וכן ארוסה שמכרה קודם הנישואין מכרה קיים שאין לבעל בנכסי ארוסתו כלום עד שיכנוס . 
האשה שכתבה כל נכסיה לאחר בין קרוב בין רחוק קודם שתנשא , אע"פ שאם נתגרשה או נתאלמנה תבטל המתנה כמו שיתבאר בהלכות מתנה , אין הבעל אוכל פירותיהן ואם מתה אינו יורשן , שהרי נתנה אותן קודם שתנשא , וכשתמות בחיי בעלה יקנה מקבל המתנה מתנתו קנין גמור , ולא עוד אלא אפילו נתנה מקצת נכסיה או כולם קודם נישואיה וכתבה למקבל קנה מהיום ולכשארצה שהרי לא קנה קנין גמור עד שתרצה אין הבעל אוכל פירות אותה מתנה ואם מתה אינו יורשה . 
שומרת יבם יש לה למכור וליתן בנכסים שנפלו לה כשהיא שומרת יבם ואין ליבם פירות ואפילו בנכסי צאן ברזל שהכניסה לאחיו עד שיכנוס , מתה כשהיא שומרת יבם יורשיה מאביה יורשין נכסי מלוג שלה וחצי נכסי צאן ברזל ויורשי הבעל יורשין כתובתה וחצי נכסי צאן ברזל , ויורשי הבעל חייבין בקבורתה . 
שומרת יבם כתובתה על כל נכסי בעלה , לפיכך אין היבם יכול למכור בנכסי אחיו בין קודם יבום בין אחר יבום , ואם מכר או נתן מתנה או חלק עם אחיו בנכסי המת בין קודם יבום בין אחר יבום לא עשה כלום , שכבר נתחייבו נכסים אלו לאלמנה לגבות מהן כתובתה . 
כנס את יבמתו והניח אחיו פירות מחוברין לקרקע ימכרו וילקח בהן קרקע והיבם אוכל פירותיהן . 
הניח פירות תלושין מן הקרקע וכן אם הניח מעות ומטלטלין הכל של יבם , ומשתמש בהן כמו שירצה ואינה יכולה לעכב , שהמטלטלין אין הכתובה נגבית מהן אלא בתקנת הגאונים ואין כח בתקנה זו למנעו מנכסי אחיו ולאסרן עליו באחריות זו שלא ישא ויתן בהם . 
יבמה שלא היתה לה כתובה או שמחלה כתובתה זכה בנכסי אחיו ומוכר ונותן כחפצו , וכשיכנוס את יבמתו יכתוב לה כתובה מאה ויהיו כל נכסיו אחראין לכתובתה כשאר כל הנשים שיש להן כתובה . 
האשה שמכרה או שנתנה אחר שנשאת בנכסי צאן ברזל בין לבעלה בין לאחרים לא עשת כלום , וכן הבעל שמכר קרקע בנכסי אשתו בין נכסי צאן ברזל בין נכסי מלוג לא עשה כלום . 
מכר מטלטלין של נכסי צאן ברזל אע"פ שאינו רשאי אם מכר ממכרו קיים . 
מכרו שניהם בנכסי מלוג בין שלקח מן האיש תחלה וחזר ולקח מן האשה בין שלקח מן האשה וחזר ולקח מן האיש מכרן קיים . 
וכן האשה שמכרה או נתנה נכסי מלוג לבעלה מכרה ומתנתה קיימין ואינה יכולה לומר בנכסי מלוג נחת רוח עשיתי לבעלי , אבל בשאר נכסים יש לה לומר . 
כיצד האשה שמכרה או נתנה לבעלה מנכסי צאן ברזל בין קרקע בין מטלטלין או שדה שייחד לה בכתובתה או שדה שכתב לה בכתובתה או שדה שהכניס לה שום משלו לא קנה בעלה ואע"פ שקנו מיד האשה ברצונה חוזרת בכל עת שתרצה , שלא נתנה לו ולא מכרה לו אלא מפני שלום ביתה , ולפיכך אין לבעל ראיה כלל בנכסי אשתו חוץ מנכסי מלוג כמו שביארנו . 
נכסי צאן ברזל שאבדו או שנגנבו ומחלה אותם האשה לבעלה וקנו ממנה בעדים יראה לי שאינה יכולה לומר נחת רוח עשיתי לבעלי , הא למה זה דומה למי שקנו מידה שאין לה אחריות שהחזירה נכסים אלו נכסי מלוג , שהרי אין הבעל מביא ראיה ליטול כלום ולא להחזיק בנכסיה אלא להפטר מתביעתה מלשלם , אבל אם נתנה לו מתנה מטלטלי צאן ברזל הקיימין לא קנה מפני שיש לה לומר נחת רוח עשיתי לבעלי . 
בעל שמכר קרקע לפירות לא עשה כלום , מפני שלא התקינו פירות לאיש אלא כדי להרויח בהוצאת הבית , לפיכך אם מכר לפירות ולקח אותן המעות לעשות בהן סחורה שומעין לו . 
היו לאשה כספים , אם נכסי צאן ברזל הן הרי זה נושא ונותן בהן , ואם נכסי מלוג הן בין שהכניסה אותן לו בין שנפלו לה בירושה או נתנו לה במתנה או נפלו לה מטלטלין או נתנו לה הרי אלו ימכרו וילקח בהן קרקע והוא אוכל פירותיהן . 
וכן האשה שחבלו בה אחרים כל המעות הראויות לתת לה ילקח בהן קרקע והבעל אוכל פירותיהן כמו שיתבאר בהלכות חובל . 
נפלו לה עבדים אע"פ שהן זקנים הרי אלו לא ימכרו מפני שבח בית אביה , נפלו לה זיתים וגפנים ולא היה לה בגוף הקרקע שהאילנות בה כלום , אם עושין כדי טיפולן לא ימכרו מפני שבח בית אביה ואם לאו הרי אלו ימכרו לעצים וילקח בהן קרקע והוא אוכל פירות . 
נפלו לה פירות מחוברין לקרקע הרי אלו של בעל , תלושין מן הקרקע שלה וימכרו וילקח בהן קרקע והוא אוכל פירות , אבל המגרש את אשתו והיו לה פירות מחוברין לקרקע בשעת גירושין הרי אלו שלה ואם היו תלושין הרי אלו שלו . 
עבדי נכסי מלוג ובהמת נכסי מלוג הבעל חייב במזונותיהן ובכל צרכיהם והן עושין לו והוא אוכל פירותיהם , לפיכך ולד שפחת מלוג לבעל , ולד בהמת מלוג לבעל , ואם גירשה ורצת האשה ליתן דמים וליטול ולד השפחה מפני שבח בית אביה שומעין לה . 
הכניסה לו שני כלים או שתי שפחות בתורת נכסי צאן ברזל ושמו אותן עליו באלף זוז והוקרו ועמדו באלפים וגירשה נוטלת אחד באלף שלה והשני אם רצת שתתן דמיו ותטול משום שבח בית אביה שומעין לה . 
הנותן מתנה לאשתו בין שנתן לה קרקע בין שנתן לה מעות ולקחה בהן קרקע אין לבעל פירות במתנה זו , וכן הנותן מתנה לאשה על מנת שלא יהיה הבעל אוכל פירותיה אלא יהיו פירותיה לאשה למה שתרצה אין הבעל אוכל פירות מתנה זו , וכן המוכרת כתובתה בטובת הנאה אותן הדמים לאשה ואין הבעל אוכל פירותיהן . 
ולד בהמת מלוג שנגנב ונמצא הגנב ושלם שנים הכפל לאשה , שאין זה הפרי שתקנו לו חכמים , החובל באשתו כל הנזק והצער והבושת שלה ואין הבעל אוכל פירותיהן כמו שיתבאר בהלכות חובל . 
המוכר קרקע לאשתו , אם היו המעות שלקחה בהן את הקרקע מבעלה גלויין וידועין לבעל קנת והבעל אוכל פירות אותה קרקע , ואם היו מעות טמונין לא קנת שהבעל אומר לא מכרתי אלא כדי להראות המעות שטמנה , ואותן המעות שנראו ילקח בהן קרקע והבעל אוכל פירות . 
הרי שנמצאו מעות או מטלטלין ביד האשה היא אומרת במתנה נתנו לי והוא אומר ממעשה ידיך הם שהם שלי הרי זו נאמנת , ויש לו להחרים על מי שטוענת דבר שאינו כן , וילקח בהן קרקע והוא אוכל פירות , ואם אמרה על מנת כן נתנו לי על מנת שלא יהיה לבעלי רשות בהן אלא אעשה בהן מה שארצה עליה להביא ראיה , שכל ממון הנמצא ביד האשה בחזקת הבעל הוא שיאכל פירותיו עד שתביא ראיה . 
אמרה לו אתה נתתם לי מתנה נשבעת שבועת הסת שנתן לה הבעל ואינו אוכל פירותיהן . 
אין מקבלין פקדונות לא מן הנשים ולא מן העבדים ולא מן הקטנים , ואם עבר וקיבל מן האשה יחזיר לאשה , מתה יחזיר לבעלה , קיבל מן העבד יחזיר לעבד ואם מת יחזיר לרבו , קיבל מן הקטן יקנה לו בו ספר תורה או דבר שאוכל פירותיו , וכולם שאמרו בשעת מיתתן פקדון זה של פלוני הוא אם היו בחזקת נאמנין אצל זה שהפקדון אצלו יעשה כמו שצוו ואם לאו יתן ליורשיהם . 
אשה שהיו לה כספים הראויות לבעל לאכול פירותיהם , הוא אומר כך וכך ילקח בהם והיא אומרת איני לוקחת בהן אלא כך וכך , לוקחים דבר שפירותיו מרובים ויציאתו מעוטה , בין שהיה הדבר כרצונו בין שהיה כרצונה , ואין לוקחין אלא דבר שגזעו מחליף שמא יאכל הכל ונמצא הקרן אבד . 
האשה שהכניסה לבעלה עז לחלבה ורחל לגיזתה ודקל לפירותיו אע"פ שאין לה אלא פירות אלו בלבד הרי זה אוכל והולך עד שתכלה הקרן , וכן אם הכניסה לו כלי תשמיש בתורת נכסי מלוג הרי זה משתמש בהן ולובש ומציע ומכסה עד שיכלה הקרן וכשיגרש אינו חייב לשלם הבליות של נכסי מלוג . 
הורו הגאונים שנכסי צאן ברזל אע"פ שפחיתתן על הבעל אם היו הבליות קיימין והיו עושין מעין מלאכתן נוטלת כליה כמה שהן , ואם לא היו עושין מעין מלאכתן הרי הן כמו שנגנבו או אבדו שהוא חייב לשלם כדמיהם ששמו אותן עליו בשעת נישואין , ומנהג פשוט הוא זה וכל הנושא על מנהג זה קיבל עליו אחריות הנדוניא , וכשם שאינו משלם הפחת כך אינו נוטל השבח אם הותירו דמיהן לפי מנהג זה . 
יש לבעל לכוף מקצת עבדי אשתו ואמהותיה שיהיו משמשין אותו בבית אשה אחרת שנשא בין שהיו עבדי מלוג בין שהיו עבדי צאן ברזל , אבל אינו יכול להוליכן לעיר אחרת שלא מדעת אשתו . 
