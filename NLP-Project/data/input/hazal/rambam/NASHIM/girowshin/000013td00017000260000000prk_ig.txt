האשה שאמרה לבעלה גירשתני בפני פלוני ופלוני ובאו אותן העדים והכחישוה ואחר כך הלכה היא ובעלה ושלום בעולם ובאה ואמרה מת בעלי אינה נאמנת , שזו הוחזקה שקרנית ורוצה להשמט מתחת בעלה , בא עד אחד והעיד לה שמת בעלה לא תנשא שמא היא שכרה אותו ואם נשאת לא תצא שהרי יש לה עד . 
וכן אם היתה מלחמה בעולם ובאה ואמרה מת בעלי במלחמה אינה נאמנת ואע"פ שהיה שלום בינו לבינה , שמא תסמוך דעתה על דברים שרובן למיתה ותאמר מת כגון שנהרגו הראשונים והאחרונים שהיה בעלה באמצען שהרי היא אומרת מאחר שנהרגו אלו ואלו נהרג הוא בכללן , לפיכך אינה נאמנת ואפילו אמרה מת במלחמה וקברתיו , אבל אם אמרה מת על מטתו נאמנת . 
לא הוחזקה מלחמה בעולם ובאה ואמרה מלחמה היתה במקום פלוני ומת במלחמה לא תנשא לכתחלה ואם נשאת לא תצא . 
וכן האשה שאמרה מת בעלי תחת המפולת אינה נאמנת , וכן אם היה שילוח נחשים ועקרבים ואמרה נשכו נחש או עקרב ומת אינה נאמנת , שמא תסמוך דעתה על רוב אנשים שמתו כך בנשיכה . 
אמרה עישנו עלינו בית או מערה הוא מת ואני ניצלתי אינה נאמנת , כשם שנעשה לה נס כך נעשה לו נס , היתה שנת רעבון ואמרה מת בעלי אינה נאמנת , מת וקברתיו נאמנת . 
אמרה נפלו עלינו גוים או לסטים הוא נהרג ואני ניצלתי נאמנת , שאין דרכן להרוג את הנשים כדי שנאמר כשם שניצלה היא כך ניצל הוא . 
היה דבר בעולם ובאה ואמרה מת בעלי נאמנת , שהדבר פשוט בפי כל אדם שבשנת הדבר זה חי וזה מת ואפשר שימותו בדבר נערים חזקים וינצלו הזקנים החולים ולפי זה אין חוששין לה שמא סמכה דעתה על רוב המתים . 
כבר אמרנו שעד מפי עד כשר לעדות אשה , במה דברים אמורים ששמע מפי בן דעת שמת פלוני כגון עבד או שפחה , אבל אם שמע מפי שוטה או קטן אינו מעיד ואין סומכין על דבריהם . 
שמע מן התינוקות שהן אומרין עכשיו באנו מהספד פלוני כך וכך ספדנין היו שם ופלוני החכם ופלוני עלה אחר מטתו כך וכך עשו במטתו הרי זה מעיד מפיהן על פי הדברים האלו וכיוצא בהן ומשיאין את אשתו . 
ישראל שאמר הרגתי את פלוני הרי זו תנשא על פיו , שאין אדם משים עצמו רשע והרי העיד שמת . 
כבר אמרנו שהגוי שהשיח לפי תומו משיאין על פיו , כיצד היה הגוי משיח ואומר אוי לפלוני שמת כמה היה נאה וכמה טובה עשה עמי , או שהיה משיח ואומר כשהייתי בא בדרך נפל פלוני שהיה מהלך עמנו ומת ותמהנו לדבר זה כיצד מת פתאום וכיוצא בדברים האלו שהן מראין שאין כונתו להעיד הרי זה נאמן . 
וישראל ששמע מגוי המשיח לפי תומו מעיד ששמע ממנו ותנשא על פיו . 
במה דברים אמורים שלא היתה שם אמתלא בשיחת הגוי שמא לא נתכוון אלא לדבר אחר , כגון שאמר לאחד עשה לי כך וכך שלא אהרוג אותך כדרך שהרגתי פלוני אין זה משיח לפי תומו שכונתו להטיל אימה על זה . 
וכן אם שמע מערכאות של גוים שאמרו הרגנו פלוני אין נאמנין , שהן מחזקין ידי עצמן בכזב כדי להטיל אימה , וכן כל כיוצא בדברים אלו . 
גוי שהתחיל להשיח לפי תומו תחלה אע"פ ששאלו אותו אחר כן ובדקוהו עד שיפרש כל המאורע הרי זה נאמן ומשיאין על פיו . 
כבר הודענו שהעד שאמר שמעתי שמת פלוני אפילו שמע מאשה ששמעה מעבד הרי זה כשר לעדות אשה ומשיאין על פיו , אבל אם אמר העד או האשה או העבד מת פלוני ואני ראיתיו שמת שואלין אותו היאך ראית ובמה ידעת שמת , אם העיד בדבר ברור נאמן ואם העיד בדברים שרובן למיתה אין משיאין את אשתו שאין מעידין על האדם שמת אלא בשראוהו שמת ודאי ואין בו ספק . 
כיצד ראוהו שנפל לים אפילו טבע בים הגדול אין מעידין עליו שמת שמא יצא במקום אחר , ואם נפל למים מקובצים כגון בור או מערה שעומד ורואה כל סביביו ושהה כדי שתצא נפשו ולא עלה מעיד עליו שמת ומשיאין את אשתו . 
וכן אם השליכוהו לים והשליכו מצודה אחריו והעלו ממנו אבר שאי אפשר שינטל אותו אבר מן החי ויחיה הרי זה מעיד עליו שמת ומשיאין את אשתו . 
ראוהו שנפל לגוב אריות ונמרים וכיוצא בהן אין מעידין עליו , אפשר שלא יאכלוהו , נפל לחפירת נחשים ועקרבים או לתוך כבשן האש או לתוך יורה רותחת מלאה יין או שמן או ששחטו שני סימנין או רוב שני הסימנין אפילו עמד וברח מעידין עליו שמת , שודאי סופן למות , וכן כל כיוצא בזה מדברים שאי אפשר שיחיה אלא ימות מיד בזמן קרוב הרי אלו מעידין עליו . 
ראוהו צלוב והעוף אוכל בו אע"פ שדקרוהו או ירו בו חצים אינו מעיד עליו שמת , ואם ראו העוף אוכל במקום שהנפש יוצאה בנטילתו כגון מוחו או לבו או בני מעיו הרי זה מעידין עליו שמת . 
עד אחד שאמר ראיתיו שמת במלחמה או במפולת או שטבע בים הגדול ומת וכיוצא באלו מדברים שרובן למיתה אם אמר קברתיו נאמן ותנשא על פיו , ואם לא אמר קברתיו לא תנשא ואם נשאת לא תצא . 
וכן האשה שהעיד לה עד אחד שטבע בעלה במים שאין להם סוף ולא עלה ואבד זכרו ונשתקע שמו הרי זו לא תנשא על עדות זו כמו שבארנו , ואם נשאת לא תצא , ואפילו היה הגוי הוא שהסיח לפי תומו ואמר טבע פלוני בים ונשאת על פיו הרי זו לא תצא , וחכם שהורה להשיא אותה לכתחלה מנדין אותו . 
מצאוהו הרוג או מת , אם פדחתו וחטמו ופרצוף פניו קיימין והכירוהו בהן שהוא פלוני מעידין עליו , ואם ניטל אחד מאלו אף על פי שיש להם סימנין בגופו ובכליו ואפילו שומא אין מעידין עליו שמא אחר הוא , במה דברים אמורים שראוהו בתוך שלשה ימים אחר הריגתו או מיתתו אבל אחר שלשה אין מעידין עליו מפני שפרצוף פניו משתנה . 
טבע בים והשליכו הים ליבשה אפילו אחר כמה ימים , אם הכירו פניו וחטמו מעידין עליו , שאינו משתנה במים אלא אחר זמן מרובה , ואם שהה ביבשה אחר שהושלך מן הים י"ב שעות ונתפח אין מעידין עליו , שהרי נשתנה . 
כשמסתכלין בצורתו כדי להכירו להעיד עליו בודקין אותו ורואין אותו אפילו בלילה לאור הנר או לאור הלבנה . 
ראו אחד עומד מרחוק ואומר שהוא פלוני בן פלוני או פלוני ממקום פלוני והרי נשכו נחש והרי הוא מת והלכו ומצאוהו שנשתנה ולא הכירוהו הרי אלו משיאין את אשתו . 
בא אחד ואמר אמרו לי בית דין או אנשים כשתלך למקום פלוני אמור להם שמת יצחק בן מיכאל , ובא השליח ואמר לנו , והשליח אינו יודע מי הוא זה , הואיל ואנו יודעים פלוני הידוע בשם זה הרי אשתו מותרת , ואין אומרין שמא יצחק בן מיכאל אחר הוא שמת . 
יצא ישראל וגוי מעמנו למקום אחר , ובא הגוי והשיח לפי תומו ואמר איש שיצא עמי מכאן מת , משיאין את אשתו ואף על פי שאין הגוי יודע אותו האיש , והוא שיאמר קברתיו . 
וכן אם יצאו עשרה בני אדם כאחד ממקום למקום והן אסורין בקולר או נושאים גמלים וכיוצא בדברים אלו והשיח הגוי לפי תומו ואמר עשרה אנשים שהלכו ממקום פלוני למקום פלוני והם נושאים כך וכך מתו כולם וקברנום משיאין את נשותיהן . 
ישראל שאמר מת איש יהודי עמנו במקום פלוני כך וכך צורתו וכך היו סימניו , אין אומרין באומדן הדעת הוא פלוני עד שיעיד העד שהוא פלוני ויכיר שמו ושם עירו , אבל אם אמר אחד יצא עמנו מעיר פלונית ומת מחפשין באותה העיר , אם לא יצא משם אלא הוא תנשא אשתו . 
מצאו כתוב בשטר מת איש פלוני בן פלוני או נהרג איש פלוני בן פלוני ונודע שזה כתב ישראל הרי זה תנשא אשתו , וכן מי שנשתתק ובדקו אותו כדרך שבודקין לגיטין ונמצאת דעתו מכוונת וכתב שמת פלוני בן פלוני סומכין על כתיבתו ותנשא , ואין בודקין עידי אשה בדרישה וחקירה , שלא אמרו חכמים בדבר להחמיר אלא להקל משום התרת עגונה . 
אל יקשה בעיניך שהתירו חכמים הערוה החמורה בעדות אשה או עבד או שפחה או גוי המשיח לפי תומו ועד מפי עד ומפי הכתב ובלא דרישה וחקירה כמו שבארנו , שלא הקפידה תורה על העדת שני עדים ושאר משפטי העדות אלא בדבר שאין אתה יכול לעמוד על בריו אלא מפי העדים ובעדותן כגון שהעידו שזה הרג את זה או הלוה את זה . 
אבל דבר שאפשר לעמוד על בריו שלא מפי העד הזה ואין העד יכול להשמט אם אין הדבר אמת כגון זה שהעיד שמת פלוני , לא הקפידה תורה עליו , שדבר רחוק הוא שיעיד בו העד בשקר , לפיכך הקלו חכמים בדבר זה והאמינו בו עד אחד מפי שפחה ומן הכתב ובלא דרישה וחקירה כדי שלא ישארו בנות ישראל עגונות . 
