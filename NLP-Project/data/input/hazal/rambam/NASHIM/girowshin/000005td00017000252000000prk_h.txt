זה ש נ' בתורה ונתן בידה אין ענין הכתוב אלא שיגיע הגט לה , ואחד ידה או חיקה או חצרה או שלוחה שעשת ידו כידה הכל אחד הוא ואחד חצרה הקנויה לה או חצרה המושכרת לה או השאולה לה הכל רשותה היא ומשיגיע הגט לרשותה נתגרשה . 
הזורק גט לאשתו לתוך חצרה , אם היתה עומדת שם בצד חצרה נתגרשה , ואם לאו לא נתגרשה עד שתעמוד בצד חצרה ואף על פי שהיא חצר שישתמר הגט בתוכה שחובה היא לה הגירושין ואין חבין לאדם אלא בפניו . 
היתה עומדת בראש הגג שלה והוא מלמטה בחצרו וזרקו לה למעלה כיון שהגיע לאויר מחיצות המעקה או לפחות משלשה סמוך לגג נתגרשה ובלבד שינוח , אבל אם נמחק או נשרף קודם שיגיע לה אע"פ שנמחק אחר שהגיע לאויר מחיצות או אחר שהגיע לפחות משלשה סמוך לגג כגון שנשבה הרוח והעלתו ונמחק או נשרף הואיל ואינו הולך לנוח אינו גט ולא נתגרשה . 
היה הגג שלו והוא מלמעלה בו והיא מלמטה בחצר שלה וזרק לה גיטה , כיון שיצא הגט ממחיצות הגג והגיע למחיצות מקומה שהיא עומדת בו נתגרשה . 
זרקו לרשותה לתוך האש ונשרף או לתוך המים ואבד אינו גט , אבל אם הגיע לרשותה ) ונח ( ואחר כך באה אש ושרפתו הרי זה גט . 
זרקו על גבי קנה או רומח הנעוצים ברשותה אינו גט עד שינוח במקום המשתמר בו . 
שתי חצרות זו לפנים מזו הפנימית שלה והחיצונה שלו וכתלי החיצונה גבוהות על הפנימית כיון שזרק הגט לתוך אויר החיצונה נתגרשה , שהפנימית בכתלי החיצונה משתמרת , מה שאין כן בקופות . 
כיצד שתי קופות זו לפנים מזו הפנימית שלה והחיצונה שלו וזרק לה גיטה בתוכן אפילו הגיע לאויר הפנימית אינה מגורשת עד שינוח על צד הקופה הפנימית , במה דברים אמורים בשהיה מוטה על צדה ואין לה שולים אבל אם יש לה שולים אפילו נח בקרקעיתה אינה מגורשת , שכלי האשה ברשות הבעל אינו קונה לה הגט אלא אם כן אינו מקפיד על מקומו . 
זרק לה גיטה והיא בתוך ביתו או בתוך חצרו אינה מגורשת עד שיגיע הגט לידה או לחיקה או לכלי מן הכלים שלה שאין הבעל מקפיד על מקומו כגון צלוחית או קפיפה קטנה וכיוצא בהן , וכן אם הגיע למטה שלה שהיא יושבת עליה והיתה גבוהה עשרה טפחים הרי זו מגורשת שהרי חלקה רשות לעצמה ואין הבעל מקפיד על מקום כרעי המטה . 
השאילה הבעל מקום בחצרו ולא ייחדו וזרק לה הגט והגיע לארבע אמות שלה שהיא עומדת בהן הרי זו מגורשת , נתגלגל ונפל על גבי קורה או על גבי סלע רחוק ממנה , אם היה המקום שנפל עליו אין בו ארבע אמות על ארבע אמות ואינו גבוה עשרה ואין לו שם לווי הרי זה לא חלק רשות לעצמו וכאילו הוא והיא במקום אחד , ואם יש שם אחד משלשה דברים אלו חלק רשות לעצמו ומקום אחד השאיל לה שני מקומות לא השאיל לה ואינה מגורשת עד שיגיע הגט לידה . 
זרק לה גיטה לרשותה ועבר בתוך רשותה שהיא עומדת בה ונפל חוץ לרשותה אע"פ שעבר בפחות משלשה סמוך לארץ אינה מגורשת עד שינוח ברשותה . 
היתה עומדת על גגה וזרקו לה ונפל בגג אחר סמוך לו , אם יכולה לפשוט ידה וליטלו הרי זו מגורשת , שאע"פ שדיורין חלוקין למעלה כשם שהן חלוקין למטה אין בני אדם מקפידין על מקום כיוצא בזה . 
היתה ידה קטפרס וזרק הגט על ידה ונפל לארץ , אם נפל לתוך ארבע אמות שלה ונח הרי זו מגורשת , נפל לתוך הים או לתוך האש אינה מגורשת , והוא שהיתה עומדת על גבי המים או סמוך לאש שמתחלת נפילתו לאיבוד היה עומד . 
זרקו לה ברשות הרבים או ברשות שאינה של שניהם , קרוב לו אינה מגורשת , היה הגט מחצה למחצה וממחצה למחצה עד שיהיה קרוב לה הרי זו ספק מגורשת , היה קרוב לה כדי שתשוח ותטלנו הרי זה פסול עד שיגיע הגט לידה ואחר כך תנשא בו לכתחלה . 
כיצד הוא קרוב לו , היה הוא יכול לשמרו והיא אינה יכולה לשמרו זה הוא קרוב לו , שניהם יכולין לשמרו או שניהם אין יכולין לשמרו זה הוא מחצה למחצה . 
בא הוא תחלה ועמד ואחר כך עמדה היא כנגדו וזרקו לה , אם היה הגט בתוך ארבע אמות שלו אינה מגורשת אע"פ שאם תשוח תטלנו , עמדה היא תחלה ובא הוא ועמד כנגדה וזרקו לה אע"פ שהוא מחצה למחצה הואיל והוא בתוך ארבע אמות שלה הרי זה פסול עד שיגיע הגט לידה . 
זרק הגט לידה והיה קשור במשיחה וקצת המשיחה בידו , אם יכול לנתקו ולהביאו אצלו אינה מגורשת עד שתפסק המשיחה ואם אינו יכול לנתקו הרי זו מגורשת . 
נתן הגט ביד עבדה והוא נעור והיא משמרתו , אם היה כפות הרי זה גט וכאילו הגיע לחצירה שהיא עומדת בצדה ואם אינו כפות אינו גט , נתנו ביד העבד והוא ישן והיא משמרתו הרי זה פסול ואם היה כפות הרי זו מגורשת . 
כתב גט ונתנו ביד עבדו וכתב לה שטר מתנה עליו , כיון שזכת בעבד זכת בגט ונתגרשה אם היה כפות , ואם אינו כפות ונעור קנת העבד ואינה מגורשת עד שיגיע הגט לידה , וכן אם נתן הגט בחצרו ומכר לה החצר או נתנה לה כיון שקנת החצר בשטר או בכסף או בחזקה נתגרשה . 
