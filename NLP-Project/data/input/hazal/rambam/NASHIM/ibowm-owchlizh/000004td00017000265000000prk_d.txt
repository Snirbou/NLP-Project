כיצד מצות חליצה , היבמה הולכת אחר יבמה למקום שהוא שם ובאה לדיינין והן קוראין לו ונותנין לו עצה ההוגנת לו ולה , אם עצה טובה ליבם יועצין אותו ליבם , ואם עצה טובה לחלוץ כגון שהיתה היא ילדה והוא זקן או היא זקנה והוא ילד יועצין אותו לחלוץ . 
וצריכין הדיינין לקבוע מקום שישבו בו ואחר כך תחלוץ שם בפניהם ש נ' + דברים כ"ה ז' + ועלתה יבמתו השערה וגו ' , לא נועדו ולא קבעו מקום אלא נקראו נקרה ונקראת היא והוא לפניהן וחלצו חליצתה כשרה . 
ומלמדין אותה ואת היבם לקרות עד שיהיו רגילין ותהיה יכולה לקרות לא אבה בנשימה אחת ואחר כך תאמר יבמי , כדי שלא יהיה משמע דבריה אבה יבמי . 
ומאחר שתהיה רגילה לקרות אע"פ שלא קראת בנשימה אחת אין מקפידין על זה , אבל אם אינה יכולה מרגילין אותה עד שתדע . 
והחליצה ביום ולא בלילה , ובפני שלשה שיודעין להקרות , ואם היה אחד מן השלשה גר פסול ואפילו היה אביו גר ואמו ישראלית לא תחלץ עד שיהיה אביו ואמו מישראל , ומצותה בחמשה כדי לפרסם הדבר , ואותן השנים אפילו היו עמי הארץ . 
כיצד חולצין מביאין לו מנעל של עור שיש לו עקב ואינו תפור בפשתן ולובשו בימין וקושר רצועותיו על רגלו ועומד הוא והיא בבית דין ומקרין ליבמה בלשון הקדש מאן יבמי וגו ' ואחר כך מקרין ליבם לא חפצתי לקחתה ונועץ רגלו בארץ והיא יושבת ופושטת ידה בבית דין ומתרת רצועות המנעל מעל רגלו וחולצת המנעל ומשלכת אותו לארץ ומשישמט רוב העקב הותרה היבמה לזר . 
ואחר כך עומדת ויורקת בארץ כנגד פניו רוק הנראה לדיינין , שמצות חליצה שיהיו שניהן עומדין בשעת קריאה ובשעת רקיקה וצריכין הדיינין לראות הרוק היוצא מפיה , ואחר כך מקרין לה ככה יעשה לאיש וגו ' ונקרא שמו בישראל וגו ' . 
הכל בלשון הקדש ש נ' ככה בלשון הזה , וכל היושבין שם עונין אחריה חלוץ הנעל שלשה פעמים . 
וצריך שתתכוון היבמה שתחלוץ לו ויתכוון הוא שיחלוץ לה ויעשו מעשים אלו לשמן , והסומא אינו חולץ ש נ' וירקה בפניו ואין זה רואה הרוק . 
נמצא סדר חליצה כך הוא קוראה היא תחלה מאן יבמי וגו ' , ואחר כך קורא הוא לא חפצתי לקחתה ואחר כך תחלוץ , ואחר כך תרוק , ואחר כך תקרא ככה יעשה לאיש וגו ' ונקרא שמו וגו ' . 
ואין הסדר מעכב אלא אם לא קראה בתחלה לא היא ולא הוא או שרקקה ואחר כך חלצה או שקראה ואחר כך רקקה חליצתה כשרה . 
ולמה לא תחזור ותרוק על הסדר שמא יאמרו רקיקה לבדה אינה כלום ואינה פוסלת מן האחין . 
חלצה בלבד ולא קראה ולא רקקה חליצתה כשרה , ואין צריך לומר שחלצה וקראה ולא רקקה , או שחלצה ורקקה ולא קראה שחליצתה כשרה . 
בד"א בשהיו יכולין לדבר שהרי הן ראויין לקרות אבל אלמת או אלם אינן חולצין ואם חלצו חליצתן פסולה , ואינן כחרש וחרשת שחלצו שלא עשו כלום , לפי שהחרש והחרשת אינן בני דעת . 
רקקה בלבד שלא חלצה ולא קראה או שרקקה וקראה ולא חלצה הרי זו כחליצה פסולה , קראה היא והוא ולא חלצה ולא רקקה לא עשה כלום ש נ' ככה יעשה לאיש , המעשה שהוא החליצה והרקיקה הוא שמועיל אבל הקריאה אינה מעכבת ואינה מועלת . 
חלצה ורקקה וקראת והן יושבין או מוטין על צדיהן , או שהיה שרוך הנעל קשור על שוקו מן הארכובה ולמטה , או שחלצה בפני שלשה עמי הארץ שאינן יודעין להקרות , וכן הסומא שחלץ , חליצתו כשרה . 
חלצה בלילה , או שחלצה בפני שנים , או בפני שלשה ונמצא אחד מהן קרוב או פסול , או שהיה המנעל קשור למעלה מן הארכובה , או שהתיר הוא ושמטה היא , או שהתירה היא ושמט הוא , או שנתכוונה היא ולא נתכוון הוא , או שנתכוון הוא ולא נתכוונה היא , וכן קטנה שחלצה לגדול , חליצתה פסולה . 
וכן אם חלצה בפני יחיד ואפילו בינו לבינה ובלילה הרי זו חליצה פסולה , אבל חרש שוטה וקטן שחלצו וכל החולץ למי שהיא פטורה מן החליצה ומן היבום אינה חליצה . 
יבם שרגלו הימנית חתוכה אינו חולץ בשמאל ואם חלצה מעל שמאלו חליצתה פסולה , היתה רגלו עקומה לאחור או הפוכה על צידה או שהיה מהלך על ראשי אצבעות רגליו הרי זה אינו חולץ שהחולץ צריך לנעוץ עקיבו בארץ וזה אינו יכול ואם חלצה למי שרגלו כך חליצתה פסולה . 
ויבמה שידיה חתוכות חולצת לכתחלה ואפילו בשיניה שלא נאמר וחלצה בידה . 
חלצה במנעל של בגד אינה חליצה אבל אם חלצה במנעל שאין לו עקב , או שהיה תפור בפשתן , או שהיה מנעל של שיער או של סיב או של שעם או של עץ , או שהיה מנעל גדול שאינו יכול להלך בו , או קטן שאינו חופה רוב רגלו , או מנעל פרום שאינו חופה רוב הרגל או נפחת שאין מקבל רוב הרגל , חליצתה פסולה . 
חלצה בסנדל של עץ ומחופה עור או שהיתה קרקעיתו עור ולחייו של שיער , או שחלצה סנדל של שמאל מעל רגלו הימנית , או שלא היה המנעל שלו , או שהיה המנעל גדול שיכול להלך בו , או קטן שחופה רוב רגלו או נפרם שחופה רוב הרגל או נפחת שמקבל רוב הרגל , חליצתה כשרה . 
סנדל המוסגר והמוחלט ושל עבודה זרה שמניחין אותו ברגלי הצורה לא תחלוץ בו , ואם חלצה חליצתה כשרה ואע"פ שהוא אסור בהנאה , אבל סנדל של תקרובת עבודה זרה ושל עיר הנדחת , או שנעשה למת שיקבר בו אם חלצה בו חליצתה פסולה שהרי אינו עומד להלך בו . 
קרעה המנעל מעל רגלו או ששרפתו או שהיה לבוש שני מנעלין וחלצה העליון אע"פ שקרעה התחתון עד שנתגלתה רגלו הרי זו חליצה פסולה . 
יבמה שאכלה שום וגרגיר וכיוצא בהן מדברים שמרבין את הרוק והיה הרוק זב מפיה אינו כלום עד שיהיה הרוק מעצמו . 
רקקה דם או שהיה שותת מפיה אינו כלום , אבל אם מצצה ורקקה כשר שאי אפשר לדם שנמצץ בלא צחצוחי רוק , רקקה וקלטתו הרוח קודם שיגיע לכנגד פניו כגון שהיתה ארוכה והוא קצר אינו כלום , ואם אחר שהגיע לנגד פניו אע"פ שלא הגיע לארץ כשר , וכן אם לא ראו הדיינין הרוק כשיצא מפיה כשר . 
חליצה מוטעת פסולה , כיצד כגון שאמרו לו חלוץ לה ובכך אתה כונסה , או שאמרו לו חלוץ לה שזו מצוה היא ואינה מפסדת עליך כלום ואם רצית אחר כך ליבם תיבם וכיוצא בדברים אלו , אבל אם הטעוהו ואמרו לו חלוץ לה על מנת שתתן לך מאתים זוז או על תנאי כך וכך אע"פ שלא נתנה ולא נתקיים התנאי חליצתה כשרה שהרי נתכוון לחלוץ לה . 
המוסר מודעא על החליצה חליצתו פסולה , לפיכך ראוי לדיינין לומר לו לבטל המודעא כדרך שעושין בגט , לחצוהו ישראל והכוהו עד שחלץ , אם כדין עשו חליצתו כשרה , ואם שלא כדין עשו כגון שטעו או שהיו הדיוטות חליצתו פסולה , ואם הגוים אנסוהו מעצמן , אם היה הדין נותן שיחלוץ חליצתו פסולה ואם שלא כדין אינה חליצה . 
כל מקום שאמרנו אינה חליצה או לא עשה כלום או אינה כלום הרי היא כאילו לא נחלצה לו ולא נאסרו עליו קרובותיה ולא נפסלה מן הכהונה ומותרת להתיבם , וכל מקום שאמרנו חליצתה פסולה נאסרו עליו קרובותיה ונפסלה מן הכהונה ונאסרה על האחין ואינה מתיבמת ואינה מותרת להנשא לזר עד שתחלוץ חליצה כשרה . 
עברה ונשאת הרי זה חולץ לה חליצה כשרה והיא תחת בעלה ואין מוציאין אותה מידו . 
יבמה שגדלה בין האחין הרי זו מותרת להתיבם ואין חוששין לה שמא חלצה לאחד מהן בינו לבינה ונפסלה עליהן , אבל אם ראינוה שחלצה נעלו של אחד מהן נפסלה שמא נתכוונה לחליצה וצריכה חליצה כשרה להתירה לזר . 
גט חליצה שאנו כותבין אינו אלא מעשה בית דין כדי שיהיה בידה ראיה שנחלצה , ואין הדיינין חולצין אלא אם כן מכירין , לפיכך מי שראו זאת שנחלצה כותבין לה גט חליצה אע"פ שאינן מכירין שזו היא בת פלוני ואשת פלוני ושזה שחלץ לה אחיו הוא שהרי הדיינין שחלצה בפניהם הכירו זה ואחר כך חלצה . 
וזה הוא נוסח גט חליצה שנהגו בו העם . 
ומעידין עליו שלשה או שנים מן השלשה או שנים שראו החליצה אע"פ שאינן הדיינין שחלצה בפניהן כמו שבארנו , ואפילו אשה או עבד או קטן שהוא מכיר ונבון נאמנין לומר זה הוא פלוני אחי פלוני וזו היא יבמתו וחולצין על פיהן מה שאין כן בשאר עדיות של תורה בין לעדות ממון בין לעדות איסור , שזה דבר העשוי להגלות הוא ואפשר לידע אמתת הדבר שלא מפיהן כענין שבארנו בסוף הלכות גירושין . 
ואם רצה היבם ליבם מקדש ומיבם וכותב לה כתובה כמו שהודענו . 
וזה הוא נוסח כתובת יבמין שנהגו בו העם . 
ביום פלוני וכ ו' איך פלוני בן פלוני אתא לקדמנא וכן אמר לנא אחי דמן אבא שכיב וחיי לרבנן ולכל ישראל שבק ובר וברת ומורית ומחסין ומוקים שמא בישראל לא שבק ושבק ההיא אתתא דשמה פלונית בת פלוני וחזי לי מן אוריתא ליבומי יתה כדכתיב בספר אוריתא דמשה יבמה יבא עליה וצביאת פלונית דא ואתיבמת לפלוני בר פלוני יבמה לאוקומי שמא בישראל כדכתיב והיה הבכור אשר תלד יקום על שם אחיו המת ולא ימחה שמו מישראל וכתב לה פלוני יבמה לפלונית יבמתיה כסף זוזי מאתן דחזו לה דהוו כתיבין בכתובתה דכתב לה בעלה קדמאה ואוסיף לה מדיליה כך וכך ודא נדוניא דהנעלת ליה וכ ו' כשאר טופסי כתובות . 
ואם היתה כתובת אלמנה כותב פלונית אלמנתא , ואם היתה כתובת גרושה כותב פלונית הגרושה וכן אם היתה שבויה כותב פלונית השבויה כדי שלא יכשל בה כהן , וכותב ויהיבנא ליכי מוהרייכי כסף זוזי מאה דאינון מזוזי כספא תריסר ופלגא דחזו ליכי וכו ' . 
כשכותבין גט יבמין או כתובת יבמין משרטט מקום הפסוקים שאסור לכתוב שלש תיבות בלא שרטוט , ויבמה שחלצה מותרת להנשא ביום חליצתה שהרי אינה חולצת עד שתשלים תשעים יום . 
