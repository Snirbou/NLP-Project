פרק ראשון מצות עשה מן התורה שייבם אדם אשת אחיו מאביו בין מן הנשואין בין מן האירוסין אם מת בלא זרע ש נ' + דברים כ"ה ה '+ ובן אין לו יבמה יבוא עליה , מן התורה אינו צריך לקדש יבמתו שזו אשתו היא שהקנו לו מן השמים אלא יבוא עליה וכתובתה על נכסי בעלה שמת . 
לא רצה ליבם או שלא רצת היא הרי זה חולץ לה ואחר כך תהיה מותרת להנשא לאחר , ומצות עשה מן התורה לחלוץ אם לא רצה ליבם ש נ' + דברים כ"ה ט ' + וחלצה נעלו וכו ' , ומצות יבום קודמת למצות חליצה . 
זה ש נ' בתורה ובן אין לו אחד הבן ואחד הבת או זרע הבן או זרע הבת הואיל ויש לו זרע מכל מקום בין מאשה זו בין מאשה אחרת הרי זה פוטר את אשתו מן החליצה ומן היבום . 
אפילו היה לו זרע ממזר או עובד עבודה זרה הרי זה פוטר את אשתו מן החליצה ומן היבום . 
אבל בנו מן השפחה ומן הנכרית אינו פוטר שזרע הבא מן השפחה עבדים והבא מן הגויה גוים וכאילו אינם , הרי הוא אומר בשפחה + שמות כ"א ד' + האשה וילדיה תהיה לאדוניה מלמד שולדה כמוה , ובגויה הוא אומר + דברים ז' ד' + כי יסיר את בנך מאחרי מסיר אותו מלחשב בקהל , ואע"פ שנשתחרר בנו מן השפחה או נתגייר בנו מן הגויה הרי הן כשאר הגרים והמשוחררין ואינן פוטרין את אשתו . 
הרי שהיה לו בן מן השפחה שלו ושחררו ושחררה ונשאה ומת בלא זרע הרי זו תתיבם לאחיו ואע"פ שבנה ממנו קיים שכבר שחררו . 
מי שמת והניח אשתו מעוברת , אם הפילה אחר מותו הרי זו תתיבם ואם ילדה ויצא הולד חי לאויר העולם אפילו מת בשעה שנולד הרי אמו פטורה מן החליצה ומן היבום , אבל מדברי סופרים עד שיודע בודאי שכלו לו חדשיו ונולד לתשעה חדשים גמורים , אבל אם לא נודע לכמה נולד , אם שהה שלשים יום הרי זה ולד קיימא ופוטר נשי אביו מן החליצה ומן היבום ואם מת בתוך השלשים אפילו ביום השלשים בין שמת מחולי בין שנפל מן הגג או אכלו ארי הרי זה ספק נפל ספק בן קיימא ולפיכך אמו חולצת מדברי סופרים ולא מתיבמת . 
מי שיש לו אח מכל מקום אפילו ממזר או עובד ע"ז בין קטן בין גדול משיצא ראשו ורובו לאויר העולם קודם שימות אחיו הרי זה זוקק את אשתו ליבום , ואם היה לו אח מן השפחה או מן הנכרית אינו אחיו לדבר מן הדברים ואינו זוקק את אשתו , ואע"פ שהיתה לידתו בקדושה הואיל והיתה הורתו שלא בקדושה אינו אחיו . 
אחים מן האם אינן חשובין אחים אלא לאבלות ולעדות אבל לענין ירושה או ליבום וחליצה הרי הן כמי שאינן , שאין אחוה אלא מאב . 
גרים שנתגיירו ועבדים שנשתחררו אין להן אחוה כלל והרי הן כזרים זה לזה , ואפילו אחד מהן הורתו שלא בקדושה ולידתו בקדושה והשני הורתו ולידתו בקדושה הרי הן כזרים , ואפילו תאומים ונולדו בקדושה אין ביניהן אחוה עד שתהא הורתן ולידתן בקדושה . 
מי שהיו לו נשים רבות ומת ביאתה או חליצתה של אחת מהן פוטרת את השאר , ואינו מיבם לשתים ש נ' + דברים כ"ה ט ' + אשר לא יבנה את בית אחיו בית אחד הוא בונה ואינו בונה שני בתים , וכן אם היו לו אחים רבים אחד מהן חולץ או מיבם לאחת מן היבמות ויותרו שאר הצרות . 
היו ביבמות אלו כשרות לכהונה ופסולות , אם היה מיבם מיבם לאיזו שירצה ואם היה חולץ יחלוץ לפסולה כדי שלא יפסול את הכשירה לכהונה בחליצה . 
מתו לו אחין רבים ונפלו נשותיהן לפניו , אם אפשר לו ליבם את כולן מיבם ואם לאו חולץ לכולן או חולץ למי שירצה מהן ומיבם למי שירצה אחת מכל בית ובית . 
הכונס את יבמתו נאסרו צרותיה עליו ועל שאר האחין ואם בא הוא או אחד מהאחין על צרתה הרי זה עובר בעשה ש נ' + דברים כ"ה ה '+ יבמה יבא עליה לא עליה ועל צרתה ולאו הבא מכלל עשה עשה . 
וכן החולץ ליבמתו נאסרה החלוצה היא וכל צרותיה על החולץ ועל שאר האחין וכולן אסורות עליהן מדברי סופרים כשניות שמאחר שמת אחיו בלא ולד נסתלק איסור ערוה מעל כל נשיו לפיכך תופסין בהן הקידושין כשניות . 
החולץ ליבמתו כשם שהיא אסורה עליו כך קרובותיה כגון אמה ובתה , וכן היא אסורה לבנו ולאחיו , ואפילו שניות שלה אסורות כגון בת בת בתה , וכן היא אסורה לבן בן בנו , כללו של דבר הרי היא כאשתו שגירשה , וכן אם מתה יבמתו ועדיין היא זקוקה לו אסור בקרובותיה כאילו היתה אשתו ומתה תחתיו , וכל האיסורין האלו מדבריהן , ומותר אדם לישא אחות צרת חלוצתו ושאר קרובותיה . 
אסור ליבם לישא קרובת זקוקתו כגון אמה או בתה עד שייבם אחד מאחיו לה או יחלוץ ותסור זיקתו מעליה וישא אמה או בתה או שאר קרובותיה אע"פ שהן כולן אסורות על אחיו שחלץ או יבם כמו שבארנו . 
הכונס יבמתו וגירשה אם רצה להחזיר יחזיר מפני שהיא אשתו לכל דבר ולא נשאר עליה שם איסור מפני אחיו כלל לא מדברי תורה ולא מדברי סופרים . 
כבר בארנו בהלכות אישות שבן תשע שנים ויום אחד ביאתו ביאה ודבר זה הלכה מפי הקבלה , לפיכך יבם קטן שבא על יבמתו אם היה בן תשע שנים ויום אחד יקיים , אבל אינו חולץ עד שיגדיל ויבדק שהרי איש כתוב בפרשה + דברים כ"ה ז' ט ' + לענין חליצה , ואם היה פחות מזה אין ביאתו ביאה , וביאת בן תשע אינה קונה קנין גמור לפיכך אין יבמתו נתרת לזר עד שיבא עליה אחר שיגדיל או עד שתחלץ כמו שיתבאר . 
וכן היבמה הקטנה אם רצה היבם ליבם אותה מיבם אבל אינה חולצת עד שתגדיל ותבדק , ואפילו נבעלה אחר שתים עשרה שנה אינה חולצת עד שתבדק וימצאו בה הסימנין . 
כשם שאין היבם חולץ עד שיעשה איש כך היבמה לא תחלוץ עד שתעשה אשה גדולה , ויבם קטן שבא על יבמה קטנה יגדלו זה עם זה . 
היבמה לא תתיבם ולא תחלוץ עד שתמתין תשעים יום חוץ מיום המיתה ומיום היבום או יום החליצה כשאר כל הנשים , ומפני מה לא תחלוץ בתוך תשעים יום מפני שאינה ראויה ליבום ונאמר + דברים כ"ה ז' ט ' + אם לא יחפוץ האיש וגו ' וחלצה נעלו וגו ' בעת שהיא עולה ליבום עולה לחליצה וכל זמן שאינה עולה ליבום אינה עולה לחליצה , ואם יבם אותה או חלץ בתוך השלשה חדשים הואיל ואינה מעוברת הרי זו נפטרה ואינה צריכה כלום . 
החולץ ליבמתו ונמצאת מעוברת וילדה , אם היה ולד של קיימא הרי זו כמי שלא נחלצה לו מעולם ומותרת לכהונה ומותר בקרובותיה , ואם הפילה או שלא שהה שלשים יום אחר שנולד חוזר וחולץ לה הוא או אחד מאחיו , שחליצת המעוברת אינה חליצה וביאת המעוברת אינה יבום . 
לפיכך הכונס או החולץ ליבמתו המעוברת לא תנשא צרתה עד שתלד זו שאין הולד מתיר עד שיצא לאויר העולם . 
הכונס את יבמתו ונמצאת מעוברת מפרישין אותן וממתינין לה , אם הפילה יחזור ויקיים ואם ילדה אפילו מת ביום שנולד הרי זה מוציאה בגט וחולץ לה ואחר כך תהיה מותרת לאחרים , ואם נתקיים הולד שלשים יום אחר שנולד הרי זה ולד של קיימא ואינה צריכה ממנו גט מפני שהיא ערוה עליו . 
ילדה לאחר ששה חדשים משנתיבמה ולד של קיימא הרי הולד ספק אם בן תשעה לראשון אם בן שבעה לאחרון לפיכך יוציא בגט והולד כשר , ואם בא עליה אחר שילדה הבנים שיבאו אחריו ספק ממזרים . 
