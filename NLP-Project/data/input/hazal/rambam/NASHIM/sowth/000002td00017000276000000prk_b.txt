אשה שקינא לה ונסתרה אין כופין אותה לשתות , אלא אם רצת ואמרה הין נטמאתי תצא בלא כתובה ונאסרה על בעלה לעולם ואינה שותה , וכן אם אמרה איני טמאה ואיני שותה אין כופין אותה לשתות ותצא בלא כתובה , וכן אם אמר בעלה איני רוצה להשקותה או שבעלה בעלה אחר שנסתרה הרי זו אינה שותה ונוטלת כתובתה ויוצאה והיא אסורה עליו לעולם . 
ואלו הן הנשים שאינן ראויות לשתות אע"פ שהיא רוצה לשתות ובעלה רוצה להשקותה אלא יוצאות בלא כתובה משיבואו עידי סתירה אחר עידי קינוי ויאסרו על בעליהן לעולם , וחמש עשרה נשים הן , ואלו הן : ארוסה , ושומרת יבם , וקטנה אשת הגדול , וגדולה אשת הקטן , ואשת אנדרוגינוס , ואשת הסומא , או החגר , או האלם , או מי שאינו שומע , או שהוא כרות יד , וכן החגרת , והאלמת , והסומה , וכרותת כף , ושאינה שומעת , כל אחת מאלו אינה ראויה לשתות . 
קטנה שהשיאה אביה אם זינת ברצונה נאסרה על בעלה לפיכך מקנין לה , לא להשקותה אלא לפוסלה מכתובתה כמו שאמרנו , אבל קטנה בת מיאון אין מקנין לה שאין לה רצון להאסר על בעלה ואפילו היה כהן לא נאסרה עליו . 
קינא לארוסתו או לזקוקתו ונסתרה אחר שנשאה הרי זו שותה כשאר כל הנשים , נשואה שקינא לה ונסתרה קודם שיבעול אותה בעלה אינה שותה ויוצאה בלא כתובה ואסורה עליו לעולם ש נ' + במדבר ה' כ '+ ויתן איש בך את שכבתו מבלעדי אישך שקדמה שכיבת הבעל לשכיבת הבועל . 
הגיורת והמשוחררת ואשת הגר ואשת עבד משוחרר וממזרת ואשת ממזר ואשת הסריס בין סריס חמה בין סריס אדם המותרות לבעליהן הרי הן ככל הנשים ושותות . 
מעוברת ומניקה מקנא לה ומשקה אותה כמות שהיא , אשה העומדת לשתות ומת בעלה קודם שתשתה אינה שותה ולא נוטלת כתובתה . 
כל איש שבא ביאה אסורה מימיו אחר שהגדיל אין המים המאררים בודקין את אשתו , ואפילו בא על ארוסתו בבית חמיו שאסורה מדברי סופרים אין המים בודקין את אשתו ש נ' + במדבר ה' prefix=ל " א + ונקה האיש מעון והאשה ההיא תשא את עונה , בזמן שהאיש מנוקה מעון האשה נושאה את עונה . 
לפיכך אם היתה אשתו אסורה עליו מחייבי לאוין או מחייבי עשה אפילו שנייה וקנא לה ונסתרה אינה שותה אלא תצא בלא כתובה ותהיה אסורה עליו אף משום זה , עבר ונשא מעוברת חבירו ומניקת חבירו הרי זו שותה שאין כאן עבירה . 
מי שאין לו אשה הראויה לילד ולא בנים ונשא עקרה או זקנה או אילונית אינה שותה ולא נוטלת כתובה , היו לו בנים או אשה אחרת ראויה לילד הרי זה משקה אותה אע"פ שהיא זקנה או עקרה או אילונית ואינה ראויה לילד שלא נאמר + במדבר ה' prefix=כ " ח + בתורה ונזרעה זרע אלא בראויה לילד שאם היתה יולדת בצער תלד בריוח היה דרכה לילד נקבות תלד זכרים . 
היו לו אשה ובנים ומתו בין קינוי לסתירה כבר נראית לשתות ומשקה אותה , לא היו לו בנים ולא אשה הראויה לילד אלא זו האילונית וכיוצא בה ונולד לו בן מגרושתו בין קינוי לסתירה כבר נדחית האילונית מלשתות . 
כל אשה שהיה לה קינוי וסתירה ולא שתת מי המרים בין שלא רצה בעלה להשקותה בין שלא רצת היא לשתות בין שבא לה עד טומאה או הודת או שהיתה מאלו הנשים שאינן ראויות לשתות או שקנאו לה בית דין , הואיל ונאסרה על בעלה מכל מקום הרי היא אסורה על זה שנתיחדה עמו לעולם כדרך שהיא אסורה על בעלה , ואם עבר ונשאה מוציאין אותה מתחתיו בגט אפילו היו לה בנים ממנו , מפי השמועה למדו כשם שאסורה לבעל כך אסורה לבועל . 
אבל אם לא קדם קינוי ובאו עליה עדים שנסתרה עם זה ובאו ומצאו דבר מכוער כגון שנכנסו אחריו ומצאוה חוגרת חגורה או מצאו רוק למעלה מן הכילה וכיוצא בזה , אם הוציאה בעלה בדבר מכוער זה הרי זו לא תנשא לנטען אלא אסורה עליו , ואם עבר ונשאה והיו לה בנים ממנו לא תצא ואם לא היו לה בנים תצא . 
בד"א שנבוכה העיר עליה ועל זה הנטען יום ומחצה או יתר ואמרו פלוני זנה עם פלונית ולא פסק הקול , והוא שלא היו לה או לו אויבים שמעבירין הקול , אבל אם לא היתה שם רנה לדבר זה בעיר או שפסק הקול שלא מחמת יראה אם נשאת לנטען לא תצא אע"פ שאין לה בנים , אפילו בא עד אחד שזינת עמו לא תצא . 
מי שהוציאה בעלה בעידי דבר מכוער ונשאת לאחר וגירשה הרי זו אסורה להנשא לנטען שיצאת מתחת בעלה בגללו ואם נשאת לא תצא אע"פ שאין לה בנים . 
כל אשה שבאו שני עדים והעידו שזינת עם זה כשהיתה תחת בעלה הראשון הרי זו תצא מזה ואע"פ שיש לה ממנו כמה בנים , וכל מקום שאמרנו תצא תצא בלא כתובה . 
