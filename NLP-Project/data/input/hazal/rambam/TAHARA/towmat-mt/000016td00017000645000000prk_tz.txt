היה כזית מן המת בפי העורב והאהיל על גבי ארובה עד שנמצא כזית באויר ארובה אע"פ שאין בה פותח טפח הבית טמא . 
הפוחת את המעזיבה עד שעשה ארובה בתוך תקרת הבית כדי שתכנס בה רגל הערש והיתה רגל הערש סותמת את הארובה , אם יש בה פותח טפח וטומאה בבית אף העלייה טמאה , שאין כלי המקבל טומאה חוצץ , ואם אין בה פותח טפח העלייה טהורה והרגל שלמטה טמאה ככלים המאהילים , נפחתה המעזיבה מאיליה שיעורה מלא אגרוף כמו שביארנו . 
