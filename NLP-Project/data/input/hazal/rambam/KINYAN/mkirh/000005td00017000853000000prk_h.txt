כל המטלטלין קונין זה את זה , כיצד החליף פרה בחמור או יין בשמן אף על פי שמקפידין על הדמים ושיערו כמה שוה זה וכמה שוה זה ואחר כך החליפו , כיון שמשך האחד או הגביהו , קנה השני המטלטלין האחרים בכל מקום שהם ונעשה ברשותו , ואע"פ שעדיין לא משכן . 
החליף חמור בפרה וטלה ומשך הפרה ועדיין לא משך את הטלה לא קנה שאין כאן משיכה גמורה , וכן כל כיוצא בהן . 
דמים שאין מקפידין עליהם הרי הן כשאר מטלטלין וקונין , כיצד הרי שחפן מעות בלא משקל ובלא מניין אלא נטלן אכסרה , ואמר לו מכור לי פרתך או יין זה באלו ונתן לו את הדמים קנה ואין אחד מהם יכול לחזור בו , שזה דבר שאינו מצוי הוא ולא הצריכו בו משיכה . 
הקרקעות והעבדים והבהמה ושאר כל המטלטלין כל אחד מהן נקנה בחליפין והוא הנקרא קניין , ועיקר הדרך הזאת שיתן הקונה למקנה כלי כל שהוא ויאמר לו קנה כלי זה חלף החצר , או היין , או הבהמה , או העבד שמכרת לי בכך וכך , כיון שהגביה המוכר את הכלי וקנהו , קנה הלוקח אותו הקרקע או אותן המטלטלין , אע"פ שעדיין לא משכן ולא נתן הדמים , ואחד מהן אין יכול לחזור בו . 
אין קונין אלא בכלים ואע"פ שאין בו שוה פרוטה , ואין קונין בדבר שאסור בהנאה , ולא בפירות ולא במטבע , ואין קונין בכליו של מוכר אלא בכליו של לוקח . 
זה שכותבין בשטרות וקנינא מפלוני בכלי הכשר לקנות בו , בכלי להוציא פירות וכיוצא בהן , הכשר להוציא איסורי הנאה , לקנות בו להוציא כליו של מוכר . 
זה הקניין אין צריך להיות בפני עדים , אלא אם היה בינו ובין חבירו קנה , שלא הצריכה תורה עדים בדיני ממונות אלא לכופר , אבל המוכר או הנותן או השוכר או המשאיל וכיוצא בהן אין צריך עדים , וכיון שקנה הקונה בדרך אחד מן הדרכים שקונין בהן , בין בהגבהה , בין במשיכה , בין במסירה , בין בקנין , בין בכסף , בין בשטר או בחזקה קנה , ואף על פי שאין שם עדים . 
המוכר או הנותן שקנו מידו יש לכל אחד מהן לחזור בו כל זמן שעוסקין באותו ענין , ואע"פ שהקנין בפני עדים , ואם הפסיק הענין אין אחד מהם יכול לחזור אע"פ שאין ביניהן עדים , וכשם שחוזר המוכר והנותן כך חוזר הלוקח והמקבל כל זמן שעסוקין באותו ענין מה שאין כן בשאר דרכי הקנייה . 
יש דברים הרבה שאינן צריכין קנין ואין לקניין בהם טעם , כגון המשחרר את עבדו , והמגרש אשתו , או עושה שליח , או המוסר מודעה , או המבטל מודעה , או המוחל לחבירו חוב או פקדון שיש לו בידו , וכל כיוצא בדברים אלו . 
נהגו רוב המקומות להקנות למקצת אלו הדברים או כיוצא באלו , ואומרים וקנינו מפלוני שעשה פלוני שליח , או שמחל לפלוני חוב שיש לו אצלו , או שבטל המודעה שמסר על גט זה וכיוצא באלו , אע"פ שאינו צריך . 
קנין זה שנהגו להקנות באלו הדברים אינו מועיל כלום , אלא להודיע שאינו אומר דברים אלו כמשחק ומהתל אלא שגמר בלבו ואחר כך אמר , לפיכך אם אמר בלב שלם אני אמרתי וגמרתי לעשות דבר זה אין צריך דבר אחר כלל . 
הדברים שאין בהן ממש אין הקנין מועיל בהן , כיצד הרי שכתב בשטר וקנינו מפלוני שילך בסחורה עם פלוני , או שיחלקו השדה שביניהם , או שישתתפו שניהם באומנות , וכיוצא בדברים אלו כולן , הרי זה קנין דברים ואינו מועיל כלום , שהרי לא הקנה לחבירו דבר מסויים וידוע , לא עיקר ולא פירות עיקר הידוע . 
