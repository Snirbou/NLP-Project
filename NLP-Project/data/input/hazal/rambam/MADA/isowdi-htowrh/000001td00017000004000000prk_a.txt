יסוד היסודות ועמוד החכמות לידע שיש שם מצוי ראשון , והוא ממציא כל נמצא , וכל הנמצאים משמים וארץ ומה שביניהם לא נמצאו אלא מאמתת המצאו . 
ואם יעלה על הדעת שהוא אינו מצוי אין דבר אחר יכול להמצאות . 
ואם יעלה על הדעת שאין כל הנמצאים מלבדו מצויים הוא לבדו יהיה מצוי , ולא יבטל הוא לבטולם , שכל הנמצאים צריכין לו והוא ברוך הוא אינו צריך להם ולא לאחד מהם , לפיכך אין אמתתו כאמתת אחד מהם . 
הוא שהנביא אומר ו ה' אלהים אמת , הוא לבדו האמת ואין לאחר אמת כאמתתו , והוא שהתורה אומרת אין עוד מלבדו , כלומר אין שם מצוי אמת מלבדו כמותו . 
המצוי הזה הוא אלהי העולם אדון כל הארץ , והוא המנהיג הגלגל בכח שאין לו קץ ותכלית , בכח שאין לו הפסק , שהגלגל סובב תמיד ואי אפשר שיסוב בלא מסבב , והוא ברוך הוא המסבב אותו בלא יד ובלא גוף . 
וידיעת דבר זה מצות עשה שנאמר אנכי ה' אלהיך , וכל המעלה על דעתו שיש שם אלוה אחר חוץ מזה , עובר בלא תעשה שנאמר לא יהיה לך אלהים אחרים על פני , וכופר בעיקר שזהו העיקר הגדול שהכל תלוי בו . 
הרי מפורש בתורה ובנביאים שאין הקב"ה גוף וגוייה שנאמר כי ה' אלהיכם הוא אלהים בשמים ממעל ועל הארץ מתחת , והגוף לא יהיה בשני מקומות , ונאמר כי לא ראיתם כל תמונה , ונאמר ואל מי תדמיוני ואשוה , ואילו היה גוף היה דומה לשאר גופים . 
והואיל והדבר כן הוא , כל הדברים הללו וכיוצא בהן שנאמרו בתורה ובדברי נביאים הכל משל ומליצה הן , כמו שנאמר יושב בשמים ישחק , כעסוני בהבליהם , כאשר שש ה' וכיוצא בהן , על הכל אמרו חכמים דברה תורה כלשון בני אדם , וכן הוא אומר האותי הם מכעיסים , הרי הוא אומר אני ה' לא שניתי , ואילו היה פעמים כועס ופעמים שמח היה משתנה , וכל הדברים האלו אינן מצויין אלא לגופים האפלים השפלים שוכני בתי חומר אשר בעפר יסודם אבל הוא ברוך הוא יתברך ויתרומם על כל זה . 
