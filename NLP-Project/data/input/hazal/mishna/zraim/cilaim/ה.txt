כרם שחרב--אם יש בו ללקט עשר גפנים לבית סאה ונטועות כהלכתן, הרי זה נקרא כרם דל. וכרם שהוא נטוע ערבוביה--אם יש בו לכוון שתיים כנגד שלוש, הרי זה כרם; ואם לאו, אינו כרם. רבי מאיר אומר, הואיל והוא נראה כתבנית הכרמים, הרי זה כרם. 

כרם שהוא נטוע על פחות מארבע אמות--רבי שמעון אומר, אינו כרם; וחכמים אומרים, כרם, ורואין את האמצעייות כאילו אינן. 

חריץ שהוא עובר בכרם עמוק עשרה ורחב ארבעה--רבי אליעזר בן יעקוב אומר, אם היה מפולש מראש הכרם ועד ראשו--הרי זה נראה כבין שני כרמים, וזורעין בתוכו; ואם לאו, הרי זה כגת. הגת שבכרם עמוקה עשרה ורחבה ארבעה--רבי אליעזר אומר, זורעין בתוכה; וחכמים אוסרין. שומרה שבכרם גבוהה עשרה ורחבה ארבעה, זורעין בראשה; ואם היה שיער כותש, אסור. 

גפן שהיא נטועה בגת או בנקע--נותנין לה עבודתה, וזורע את המותר; רבי יוסי אומר, אם אין שם ארבע אמות, לא יביא זרע לשם. והבית שבכרם, זורעין בתוכו. 

הנוטע ירק בכרם, והמקיים--הרי זה מקדש ארבעים וחמש גפנים; אימתיי--בזמן שהן נטועות על ארבע ארבע, ועל חמש חמש. היו נטועות על שש שש, ועל שבע שבע--הרי זה מקדש שש עשרה אמה לכל רוח, עגולות אבל לא מרובעות. 

הרואה ירק בכרם, ואומר כשאגיע לו אלקטנו--מותר; וכשאחזור לו אלקטנו--אם הוסיף במאתיים, אסור. 

היה עובר בכרם ונפלו ממנו זרעים, או שיצאו עם הזבלים, או עם המים, הזורע וסיערתו הרוח לאחריו--מותר. סיערתו הרוח לפניו--רבי עקיבה אומר, אם עשבים, יופך; ואם אביב, ינפץ; ואם הביאה דגן, תידלק. 

המקיים קוצים בכרם--רבי אליעזר אומר, קידש; וחכמים אומרים, לא קידש, אלא דבר שכמוהו מקיימין. האירוס, והקיסוס, ושושנת המלך, וכל מין זרעים--אינן כלאיים בכרם. הקנבס--רבי טרפון אומר, אינו כלאיים; וחכמים אומרים, כלאיים. והקינרס, כלאיים בכרם. 

