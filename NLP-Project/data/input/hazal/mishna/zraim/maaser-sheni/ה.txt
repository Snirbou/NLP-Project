כרם רבעי, מציינין אותו בקוזזות אדמה; ושל עורלה, בחרסית; ושל קברות, בסיד, וממחה ושופך. אמר רבן שמעון בן גמליאל, במה דברים אמורים, בשביעית. והצנועין מניחין את המעות ואומרין, כל הנלקט מזה, מחולל על המעות האלו. 

כרם רבעי עולה לירושלים, מהלך יום לכל צד. ואיזה הוא תחומה--אילת מן הדרום, עקרבת מן הצפון, לוד מן המערב, והירדן מן המזרח. ומשרבו הפירות, התקינו שיהא נפדה סמוך לחומה. ותנאי היה הדבר--אימתיי שירצו, יחזור הדבר לכמות שהיה. רבי יוסי אומר, משחרב בית המקדש, היה תנאי זה; ותנאי--אימתיי שייבנה בית המקדש, יחזור הדבר לכמות שהיה. 

כרם רבעי--בית שמאי אומרים, אין לו חומש ואין לו ביעור; בית הלל אומרים, יש לו. בית שמאי אומרים, יש לו פרט, ויש לו עוללות, ועניים פודין לעצמן; בית הלל אומרים, כולו לגת. 

כיצד פודים נטע רבעי: מניח את הסל על פי שלושה ואומר, כמה אדם רוצה לפדות לו בסלע על מנת להוציא יציאות מביתו; ומניח את המעות ואומר, כל הנלקט מזה, מחולל על המעות האלו מכך וכך סלים בסלע. 

ובשביעית, פודהו בשווייו. אם היה הכול מופקר, אין לו אלא שכר לקיטה. הפודה נטע רבעי שלו--מוסיף עליו חמישיתו, בין שהוא שלו בין שניתן לו במתנה. 

ערב יום טוב האחרון של פסח של רביעית ושל שביעית, היה הביעור. כיצד היה הביעור: נותנין תרומה ותרומת מעשר לבעליה, מעשר ראשון לבעליו, מעשר עני לבעליו. מעשר שני והביכורים, מתבערים בכל מקום; רבי שמעון אומר, הביכורים ניתנין לכוהנים כתרומה. והתבשיל--בית שמאי אומרים, צריך לבער; בית הלל אומרים, הרי הוא כמבוער. 

מי שהיו לו פירות בזמן הזה, והגיעה שעת הביעור--בית שמאי אומרים, צריך לחללן על הכסף; בית הלל אומרים, אחד שהן כסף ואחד שהן פירות. 

אמר רבי יהודה, בראשונה היו שולחין אצל בעלי בתים שבמדינות, ואומרין להן מהרו והתקינו פירותיכם, עד שלא תגיע שעת הביעור: עד שבא רבי עקיבה ולמד, שכל הפירות שלא באו לעונת המעשרות, פטורין מן הביעור. 

מי שהיו פירותיו רחוקים ממנו, צריך לקרוא להם שם. מעשה ברבן גמליאל והזקנים שהיו באין בספינה, אמר רבן גמליאל לזקנים, עישור שאני עתיד למוד, נתון ליהושוע, ומקומו מושכר לו; עישור אחר שאני עתיד למוד, נתון לעקיבה כדי שיזכה בו לעניים, ומקומו מושכר לו. אמר רבי יהושוע, עישור שאני עתיד למוד, נתון לאלעזר בן עזריה, ומקומו מושכר לו. ונתקבלו זה מזה שכר. 

במנחה ביום טוב, היו מתוודים; כיצד היה הווידוי: "ביערתי הקודש מן הבית" (דברים כו,יג), זה מעשר שני ונטע רבעי. "נתתיו ללוי" (דברים כו,יג), זה מעשר לוי. "וגם נתתיו" (דברים כו,יג), זו תרומה ותרומת מעשר. "לגר ליתום ולאלמנה" (דברים כו,יג), זה מעשר עני, ולקט שכחה ופיאה, אף על פי שאינן מעכבין את הווידוי. "מן הבית", זו חלה. 

"ככל מצותך, אשר ציוויתני" (דברים כו,יג)--הא אם הקדים מעשר שני לראשון, אינו יכול להתוודות. "לא עברתי ממצוותיך" (דברים כו,יג)--לא הפרשתי ממין על שאינו מינו, לא מן התלוש על המחובר, ולא מן המחובר על התלוש, ולא מן החדש על הישן, ולא מן הישן על החדש. "ולא שכחתי" (דברים כו,יג), לא שכחתי מלברכך ומלהזכיר שמך עליו. 

"לא אכלתי באוני ממנו" (דברים כו,יד)--הא אם אכלו באנינה, אינו יכול להתוודות. "ולא ביערתי ממנו בטמא" (דברים כו,יד)--הא אם הפרישו בטומאה, אינו יכול להתוודות. "ולא נתתי ממנו, למת" (דברים כו,יד)--לא לקחתי ממנו ארון ותכריכין למת, ולא נתתיו לאוננים אחרים. "שמעתי, בקול ה' אלוהיי" (דברים כו,יד), הביאותיו לבית הבחירה. "עשיתי, ככול אשר ציוויתני" (דברים כו,יד), שמחתי ושימחתי בו. 

"השקיפה ממעון קודשך מן השמיים" (דברים כו,טו)--עשינו מה שגזרת עלינו, אף אתה עשה עימנו מה שהבטחתנו: "השקיפה ממעון קודשך מן השמיים, וברך את עמך את ישראל" (דברים כו,טו), בבנים ובבנות. "ואת האדמה, אשר נתת לנו" (דברים כו,טו)--בטל, ובמטר, ובוולדות בהמה. "כאשר נשבעת לאבותינו, ארץ זבת חלב ודבש" (דברים כו,טו), כדי שתיתן טעם בפירות. 

מכאן אמרו, ישראל וממזרים מתוודים; אבל לא גרים ולא עבדים משוחררים, שאין להם חלק בארץ. רבי מאיר אומר, אף לא כוהנים ולויים, שלא נטלו חלק בארץ; רבי יוסי אומר, יש להן ערי מגרש. 

יוחנן כוהן גדול העביר הודית המעשר; אף הוא ביטל את המעוררים, ואת הנוקפים. עד ימיו, היה פטיש מכה בירושלים; ובימיו, אין אדם צריך לשאול על הדמאי. 
