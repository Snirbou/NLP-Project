המוליך פירות מעשר שני ממקום היוקר למקום הזול, או ממקום הזול למקום היוקר--פודה הוא כשער מקומו. המביא פירות מן הגורן לעיר, וכדי יין מן הגת לעיר--השבח לשני, והיציאות מביתו. 

פודין מעשר שני כשער הזול--כמות שהחנווני לוקח, ולא כמות שהוא מוכר; כמות שהשולחני פורט, ולא כמות שהוא מצרף. אין פודין מעשר שני אכסרה. את שדמיו ידועין, ייפדה על פי אחד; ואת שאין דמיו ידועין, ייפדה על פי שלושה--כגון היין שקסס, ופירות שהרקיבו, ומעות שהחליאו. 

בעל הבית אומר בסלע, ואחד אומר בסלע--בעל הבית קודם, מפני שהוא מוסיף חומש; בעל הבית אומר בסלע, ואחד אומר בסלע ואיסר--את של סלע ואיסר קודם, מפני שהוא מוסיף על הקרן. הפודה מעשר שני שלו--מוסיף עליו חמישיתו, בין שהוא שלו בין שנתן לו במתנה. 

מערימין על מעשר שני. כיצד: אומר אדם לבנו ולבתו הגדולים, לעבדו ולשפחתו העבריים, הא לך את המעות האלו, ופדה לך בהן את המעשר הזה. אבל לא יאמר כן לבנו ולבתו הקטנים, לעבדו ולשפחתו הכנעניים, מפני שידם כידו. 

היה עומד על הגורן, ואין בידו מעות--אומר לחברו, הרי הפירות האלו נתונים לך מתנה; וחוזר ואומר, הרי הם מחוללין על המעות שבבית. 

משך ממנו מעשר בסלע, ולא הספיק לפדותו עד שעמד בשתיים--נותן לו סלע, ומשתכר בסלע; ומעשר שני שלו. משך ממנו מעשר בשתיים, ולא הספיק לפדותו עד שעמד בסלע--נותן לו סלע מחוליו, וסלע של מעשר שני שלו; ואם היה עם הארץ, נותן לו מדמיו. 

הפודה מעשר שני, ולא קרא שם--רבי יוסי אומר, דייו; רבי יהודה אומר, צריך לפרש. היה מדבר עם האישה על עסקי גיטה וקידושיה, נתן לה גיטה וקידושיה ולא פירש--רבי יוסי אומר, דייו; רבי יהודה אומר, צריך לפרש. 

המניח איסר ואכל עליו חצייו, והלך למקום אחר והרי הוא יוצא בפונדיון--אוכל עליו עוד איסר; המניח פונדיון ואכל עליו חצייו, והלך למקום אחר והרי הוא יוצא באיסר--אוכל עליו עוד פלג. המניח איסר של מעשר שני, אוכל עליו אחד עשר באיסר ואחד ממאה באיסר. בית שמאי אומרים, הכול עשרה; בית הלל אומרים, בוודאי אחד עשר, ובדמאי עשרה. 

כל המעות הנמצאין בירושלים--הרי אלו חולין, אפילו דינר זהב עם הכסף ועם המעות; מצא בתוכן חרס וכתוב עליו מעשר, הרי זה מעשר. 

המוצא כלי וכתוב עליו קרבן--רבי יהודה אומר, אם היה של חרס, הוא חולין ומה שבתוכו קרבן; ואם היה של מתכת, הוא קרבן ומה שבתוכו חולין. אמרו לו, אין דרך בני אדם להיות כונסים חולין לקרבן. 

המוצא כלי וכתוב עליו ק', קרבן; מ', מעשר; ד', דמאי; ט', טבל; ת', תרומה--שבשעת הסכנה, היו כותבין ת' תחת תרומה. רבי יוסי אומר, כולן שמות אדם הן. אמר רבי יוסי, אפילו מצא חבית והיא מלאה פירות, וכתוב עליה תרומה--הרי אלו חולין: שאני אומר אשתקד הייתה מלאה תרומה, ופינה. 

האומר לבנו מעשר שני בזווית זו, ומצא בזווית אחרת--הרי אלו חולין. הרי שם מנה, ומצא מאתיים--השאר חולין; מאתיים, ומצא מנה--הכול מעשר. 

