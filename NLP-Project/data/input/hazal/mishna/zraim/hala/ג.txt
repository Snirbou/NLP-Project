אוכלין עראי מן העיסה, עד שתתגלגל בחיטים, ותיטמטם בשעורים; גילגלה בחיטים וטימטמה בשעורים, האוכל ממנה חייב מיתה. כיון שהיא נותנת את המים--מגבהת חלתה, ובלבד שלא יהא שם חמשת רבעים קמח. 

נדמעה עיסתה--עד שלא גילגלה--פטורה, שהמדומע פטור; ומשגילגלה, חייבת. נולד לה ספק טומאה--עד שלא גילגלה, תעשה בטומאה; ומשגילגלה, תעשה בטהרה. 

הקדישה עיסתה עד שלא גילגלה, ופדיתה--חייבת; ומשגילגלה, ופדיתה--חייבת. הקדישה עד שלא גילגלה, וגילגלה הגזבר, ואחר כך פדיתה--פטורה, שבשעת חובתה הייתה פטורה. 

כיוצא בו, המקדיש פירותיו עד שלא באו לעונת המעשרות, ופדין--חייבין; ומשבאו לעונת המעשרות, ופדין--חייבין. הקדישן עד שלא נגמרו, וגמרן הגזבר, ואחר כך פדין--פטורין, שבשעת חובתן היו פטורין. 

נוכרי שנתן לישראל לעשות לו עיסה, פטורה מן החלה. נתנה לו מתנה--עד שלא גילגל, חייב; ומשגילגל, פטור. העושה עיסה עם הנוכרי--אם אין בשל ישראל כשיעור, פטורה מן החלה. 

גר שנתגייר והייתה לו עיסה--נעשת עד שלא נתגייר, פטור; ומשנתגייר, חייב. ואם ספק, חייב; ואין חייבין עליה חומש. רבי עקיבה אומר, הכול הולך אחר הקרימה בתנור. 

העושה עיסה מן החיטים ומן האורז--אם יש בה טעם דגן--חייבת בחלה, ויוצא בה אדם ידי חובתו בפסח. אין בה טעם דגן--אינה חייבת בחלה, ואין אדם יוצא בה ידי חובתו בפסח. 

הנוטל שאור מעיסה שלא הורמה חלתה, ונותן לתוך עיסה שהורמה חלתה--אם יש לו פרנסה ממקום אחר, מוציא לפי חשבון; ואם לאו, מוציא חלה אחת על הכול. 

כיוצא בו, זיתי מסיק שנתערבו עם זיתי ניקוף, ענבי בציר שנתערבו עם ענבי עוללות--אם יש לו פרנסה ממקום אחר, מוציא לפי חשבון; ואם לאו, מוציא תרומה ותרומת מעשר לכול, והשאר מעשר ומעשר שני לפי חשבון. 

הנוטל שאור מעיסת חיטים, ונותן לתוך עיסת האורז--אם יש בה טעם דגן, חייבת בחלה; ואם לאו, פטורה. אם כן, למה אמרו הטבל אוסר כל שהוא--מין במינו; ושלא במינו, בנותן טעם. 

