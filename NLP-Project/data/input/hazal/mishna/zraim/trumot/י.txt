בצל שנתנו לתוך עדשים--אם שלם, מותר; ואם חתכו, בנותן טעם; ושאר כל התבשיל--בין שלם בין מחותך, בנותן טעם. רבי יהודה מתיר בצחנה, שאינה אלא ליטול את הזוהמה. 

תפוח שרסקו, ונתנו לתוך העיסה וחמצה--הרי זו אסורה. שעורים שנפלו לתוך בור של מים--אף על פי שהבאישו מימיו, מותרין. 

הרודה פת חמה, ונתנה על פי חבית של יין של תרומה--רבי מאיר אוסר, ורבי יהודה מתיר. רבי יוסי, מתיר בשל חיטים; ואוסר בשל שעורים, מפני שהשעורים שואבות. 

תנור שהסיקוהו בכמון של תרומה, ואפה בו את הפת--הפת מותרת: שאין טעם כמון, אלא ריח כמון. 

תלתן שנפלה לתוך בור של יין, והיא תרומה, או במעשר שני--אם יש בזרע כדי ליתן טעם, אבל לא בעץ. ובשביעית, ובכלאי הכרם, ובהקדש--אם יש בזרע ובעץ כדי ליתן טעם. 

מי שהיו לו חבילי תלתן של כלאי הכרם, יידלקו. היו לו חבילי תלתן של טבל--כותש ומחשב כמה זרע בהן, ומפריש את הזרע; ואינו צריך להפריש את העץ. ואם הפריש--לא יאמר אכתוש ואטול את העץ, ואתן את הזרע; אלא נותן את העץ עם הזרע. 

זיתי חולין שכבשן עם זיתי תרומה--פצועי חולין עם פצועי תרומה, פצועי חולין עם שלמי תרומה, או במי תרומה--אסור; אבל שלמי חולין עם פצועי תרומה, מותר. 

דג טמא שכבשו עם דג טהור, כל גרב שהוא מחזיק סאתיים--אם יש בו משקל עשרה זין ביהודה, שהן חמישה סלעים בגליל דג טמא--צירו אסור. רבי יהודה אומר, רביעית בסאתיים; רבי יוסי אומר, אחד משישה עשר בו. 

חגבים טמאים שנכבשו עם חגבים טהורים, לא פסלו את צירן; העיד רבי צדוק על ציר חגבים טמאים, שהוא טהור. 

כל הנכבשין זה עם זה--מותרין, אלא עם החסייות. חסית של חולין עם חסית של תרומה, ירק של חולין עם חסית של תרומה--אסור. אבל חסית של חולין עם ירק של תרומה, מותר. 

רבי יוסי אומר, כל הנשלקין עם התרדין--אסורין, מפני שהן נותנין את הטעם. רבי שמעון אומר, כרוב של שקי עם כרוב של בעל--אסור, מפני שהוא בולע. רבי עקיבה אומר, כל המתבשלין זה עם זה--מותרין, אלא עם הבשר. רבי יוחנן בן נורי אומר, הכבד אוסרת ואינה נאסרת, מפני שהיא פולטת, ואינה בולעת. 

ביצה שניתבלה בתבלין אסורין--אפילו חלמון שלה אסור, מפני שהוא בולע. מי כבשין ומי שלקות של תרומה, אסורין לזרים. 

