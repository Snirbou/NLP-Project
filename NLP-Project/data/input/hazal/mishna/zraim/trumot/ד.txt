המפריש מקצת תרומה ומעשרות--מוציא ממנו תרומה עליו, אבל לא ממקום אחר; רבי מאיר אומר, אף מוציא הוא ממקום אחר תרומה ומעשרות. 

מי שהיו פירותיו במגורה, ונתן סאה לבן לוי וסאה לעני--מפריש עד שמונת סאין ואוכלן, דברי רבי מאיר; וחכמים אומרים, אינו מפריש אלא לפי חשבון. 

שיעור תרומה--עין יפה, מארבעים; בית שמאי אומרים, משלושים. הבינונית, מחמישים; והרעה, משישים. תרם ועלת בידו אחת משישים--תרומה, ואינו צריך לתרום; חזר והוסיף, חייב במעשרות. עלת בידו משישים ואחת--תרומה, ויחזור ויתרום כמות שהוא למוד, במידה במשקל במניין; רבי יהודה אומר, אף שלא מן המוקף. 

האומר לשלוחו צא ותרום, תורם כדעתו של בעל הבית. אם אינו יודע דעתו של בעל הבית--תורם בבינונית, אחד מחמישים. פיחת עשרה או הוסיף עשרה, תרומתו תרומה; אם נתכוון להוסיף אפילו אחת, אין תרומתו תרומה. 

המרבה בתרומה--רבי אליעזר אומר, אחד מעשרה, כתרומת מעשר; יתר מכן, יעשנה תרומת מעשר למקום אחר. רבי ישמעאל אומר, מחצה חולין ומחצה תרומה. רבי טרפון ורבי עקיבה אומרין, עד שישייר שם חולין. 

בשלושה פרקים משערים את הכלכלה--בבכורות, ובסייפות, ובאמצע הקיץ. המונה, משובח; והמודד, משובח ממנו; והשוקל, משובח משלושתן. 

רבי אליעזר אומר, תרומה, עולה במאה ואחת. רבי יהושוע אומר, במאה ועוד; ועוד זה, אין לו שיעור. רבי יוסי בן משולם אומר, ועוד קב למאה סאה, שתות למדמע. 

רבי יהושוע אומר, תאנים--שחורות מעלות את הלבנות, והלבנות מעלות את השחורות. עיגולי דבילה--הגדולים מעלים את הקטנים, והקטנים מעלים את הגדולים; והעיגולים מעלים את המלבנים, והמלבנים מעלים את העיגולים. רבי אליעזר אוסר. רבי עקיבה אומר, בידוע מה נפלה, אין מעלות זו את זו; ובשאין ידוע מה נפלה, מעלות זו את זו. 

כיצד: חמישים תאנים שחורות וחמישים לבנות--נפלה שחורה, שחורות אסורות ולבנות מותרות; נפלה לבנה, לבנות אסורות ושחורות מותרות; בשאין ידוע מה נפלה, מעלות זו את זו. ובזו--רבי אליעזר מחמיר, ורבי יהושוע מקל. 

ובזו--רבי אליעזר מקל, ורבי יהושוע מחמיר. בדורס ליטרה קציעות על פי הכד, ואין ידוע איזו היא--רבי אליעזר אומר, רואין אותן כאילו הן פרודות, התחתונות מעלות את העליונות; רבי יהושוע אומר, לא תעלה, עד שיהא שם מאה כד. 

סאה תרומה שנפלה על פי מגורה וקפאה--רבי אליעזר אומר, אם יש בקפוי, תעלה באחד ומאה; רבי יהושוע אומר, לא תעלה. סאה תרומה שנפלה על פי מגורה, יקפנה. אם כן, למה אמרו תרומה עולה במאה ואחד--בשאינו יודע אם בלולות הן, או לאיין נפלו. 

שתי קופות ושתי מגורות שנפלה סאה תרומה לתוך אחת מהן, ואין ידוע לאיזו מהן נפלה--מעלות זו את זו; רבי שמעון אומר, אפילו הן בשתי עיירות, מעלות זו את זו. 

אמר רבי יוסי, מעשה בא לפני רבי עקיבה בחמישים אגודות של ירק, שנפלה אחת מהן לתוכן, וחצייה תרומה; ואמרתי לפניו, תעלה: לא שהתרומה עולה בחמישים ואחד, אלא שהיו שם מאה ושני חציים. 

