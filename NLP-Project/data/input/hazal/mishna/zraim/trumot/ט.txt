הזורע תרומה--שוגג, יופך; ומזיד, יקיים. ואם הביאה שליש--בין שוגג בין מזיד, יקיים; ובפשתן, מזיד יופך. 

וחייבת בלקט ובשכחה ובפיאה, ועניי ישראל ועניי כוהנים מלקטין: עניי ישראל מוכרין את שלהן לכוהנים בדמי תרומה, והדמים שלהן. אמר רבי טרפון אם כן, לא ילקטו אלא עניי הכוהנים, שמא ישכחו וייתנו לתוך פיהם; אמר לו רבי עקיבה, אם כן, לא ילקטו אלא טהורים. 

וחייבת במעשרות ובמעשר עני, עניי ישראל ועניי כוהנים נוטלין: עניי ישראל מוכרין את שלהם לכוהנים בדמי תרומה, והדמים שלהם. החובט משובח. והדש, כיצד יעשה--תולה קפיפות בצווארי בהמה, ונותן לתוכן מאותו המין; ונמצא לא זומם את הבהמה, ולא מאכיל את התרומה. 

גידולי תרומה, תרומה; וגידולי גידולין, חולין. אבל הטבל, ומעשר ראשון, וספיחי שביעית, ותרומת חוצה לארץ, והמדומע, והביכורים--גידוליהן, חולין. גידולי הקדש, ומעשר שני--חולין; ופודין אותן בזמן זרען. 

מאה לגנה של תרומה, ואחת של חולין--כולן מותרין בדבר שזרעו כולה; אבל בדבר שאין זרעו כולה--אפילו מאה של חולין ואחת של תרומה, כולן אסורין. 

הטבל, גידוליו מותרין בדבר שזרעו כולה; אבל בדבר שאין זרעו כולה, גידולי גידולין אסורין. ואיזה הוא דבר שאין זרעו כולה, כגון הלוף והשום והבצלים; רבי יהודה אומר, השום כשעורים. 

המנכש עם הנוכרי בחסייות--אף על פי שפירותיו טבל, אוכל מהן עראי. שתילי תרומה שנטמאו, ושתלן--טהרו מלטמא, ואסורין מלאכול עד שיגום את האוכל; רבי יהודה אומר, עד שיגום וישנה. 

