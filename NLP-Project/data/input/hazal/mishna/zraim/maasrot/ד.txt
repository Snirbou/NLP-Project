הכובש השולק המולח בשדה, חייב; המכמין באדמה, פטור. המטבל בשדה, פטור. הפוצע זיתים על מנת שייצא השרף מהן, פטור. הסוחט זיתים על בשרו, פטור; ואם סחט ונתן לתוך ידו, חייב. המקפה לתבשיל, פטור; ולקדירה, חייב, מפני שהוא כבור קטן. 

תינוקות שטמנו תאנים לשבת, ושכחו לעשרן--לא יאכלו למוצאי שבת, עד שיעשרו. כלכלת שבת--בית שמאי פוטרין, ובית הלל מחייבין. רבי יהודה אומר, אף הלוקט כלכלה לשלוח לחברו--לא יאכל, עד שיעשר. 

הנוטל זיתים מן המעטן--טובל אחד אחד במלח, ואוכל; ואם מלח ונתן לפניו, חייב. רבי אליעזר אומר, מן המעטן הטהור, חייב; ומן הטמא, פטור, מפני שהוא מחזיר את המותר. 

שותין על הגת, בין על החמין בין על הצונין--פטור, דברי רבי מאיר; רבי אלעזר ברבי צדוק מחייב. וחכמים אומרים, על החמין חייב, ועל הצונין פטור. 

המקלף בשעורים--מקלף אחת אחת, ואוכל; ואם קילף ונתן לתוך ידו, חייב. המולל מלילות של חיטים--מנפה מיד ליד, ואוכל; ואם נפה לתוך חיקו, חייב. כוסבר שזרעה לזרע, ירקה פטור; זרעה לירק, מתעשרת זרע וירק. רבי אליעזר אומר, השבת מתעשרת זרע וירק וזירין; וחכמים אומרים, אין מתעשר זרע וירק אלא השחלים והגרגיר בלבד. 

רבן גמליאל אומר, התמרות של תלתן ושל חרדל ושל פול הלבן, חייבות במעשר. רבי אליעזר אומר, הצלף מתעשר תמרות ואבייונות וקפריסין; רבי עקיבה אומר, אינו מתעשר אלא אבייונות, מפני שהוא פרי. 

