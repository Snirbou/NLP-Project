מעות שנמצאו בין שקלים לנדבה--קרוב לשקלים, ייפלו לשקלים; לנדבה, ייפלו לנדבה; מחצה למחצה, ייפלו לנדבה. בין עצים ללבונה--קרוב לעצים, ייפלו לעצים; ללבונה, ייפלו ללבונה; מחצה למחצה, ייפלו ללבונה. בין קינים לגוזלי עולה--קרוב לקינים, ייפלו לקינים; לגוזלי עולה, ייפלו לגוזלי עולה; מחצה למחצה, ייפלו לגוזלי עולה. בין חולין למעשר שני--קרוב לחולין, ייפלו לחולין; למעשר שני, ייפלו למעשר שני; מחצה למחצה, ייפלו למעשר שני. זה הכלל, הולכים אחר הרוב; מחצה למחצה, להחמיר. 

מעות שנמצאו לפני סוחרי בהמה, לעולם מעשר; ובהר הבית, חולין. ובירושלים--בשאר כל ימות השנה, חולין; ובשעת הרגל, הכול מעשר. 

בשר שנמצא בעזרה--אברים, עולות; וחתיכות, חטאות. ובירושלים, זבחי שלמים. זה וזה, תעבור צורתו וייצא לבית השריפה. נמצא בגבולים--אברים, נבילות; וחתיכות, מותרות; ובשעת הרגל שהבשר מרובה, אף אברים מותרות. 

בהמה שנמצאת מירושלים ועד מגדל עדר, וכמידתה לכל רוח--זכרים, עולות; ונקבות, זבחי שלמים. רבי יהודה אומר, הראוי לפסחים--פסחים, קודם לרגל שלושים יום. 

בראשונה היו ממשכנין את מוצאיה, עד שהוא מביא עימה את נסכיה; חזרו להיות מניחים אותה, ובורחים. התקינו בית דין שיהו נסכיה באין משל ציבור. 

אמר רבי שמעון, שבעה דברים התקינו בית דין, וזה אחד מהן: גוי ששלח עולתו ממדינת הים--אם שלח עימה נסכיה, קרבים משלו; ואם לאו, קרבים משל ציבור. וכן גר שמת, והניח זבחים--אם יש לו נסכים, קרבים משלו; ואם לאו, קרבים משל ציבור. ותנאי בית דין הוא על כוהן גדול שמת, ולא מינו כוהן אחר תחתיו--שתהא מנחתו קרבה משל ציבור; רבי יהודה אומר, משל יורשים. ושלמה הייתה קרבה. 

על המלח ועל העצים שיהו הכוהנים ניאותין בהן, ועל הפרה שלא יהו מועלין באפרה, ועל הקינים הפסולות שיהו באות משל ציבור; רבי יוסי אומר, המספק את הקינים, הוא מספק את הפסולות. 

