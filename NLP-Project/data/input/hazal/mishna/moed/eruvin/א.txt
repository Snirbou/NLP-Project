מבוי שהוא גבוה מעשרים אמה, ימעט; רבי יהודה אומר, אינו צריך. הרחב מעשר אמות, ימעט; אם יש לו צורת פתח--אף על פי שהוא רחב מעשר אמות, אינו צריך למעט. 

הכשר מבוי--בית שמאי אומרין, לחי וקורה; ובית הלל אומרין, או לחי או קורה; רבי אליעזר אומר, לחיים. משום רבי ישמעאל אמר תלמיד אחד לפני רבי עקיבה, לא נחלקו בית שמאי ובית הלל על מבוי שהוא פחות מארבע אמות, שהוא בלחי או קורה; ועל מה נחלקו, על מארבע אמות ועד עשר--שבית שמאי אומרין, לחי וקורה, ובית הלל אומרין, או לחי או קורה. אמר רבי עקיבה, על זה ועל זה נחלקו. 

קורה שאמרו, רחבה לקבל אריח; והאריח, חצי לבינה של שלושה טפחים. דייה לקורה שתהא רחבה טפח, כדי אריח לאורכו. 

רחבה לקבל אריח, ובריאה לקבל אריח; רבי יהודה אומר, רחבה, אף על פי שאינה בריאה. 

הייתה של קש או של קנים, רואין אותה כאילו היא של מתכת. עקומה, רואין אותה כאילו היא פשוטה. עגולה, רואין אותה כאילו היא מרובעת; אם יש בהיקפה שלושה טפחים, יש בה רוחב טפח. 

לחיים שאמרו--גובהן עשרה טפחים, ורוחבן ועוביין כל שהוא; רבי יוסי אומר, רוחבן שלושה טפחים. 

בכל עושין לחיים, ואפילו בדבר שיש בו רוח חיים; רבי יוסי אוסר. ומטמא משום גולל; ורבי מאיר מטהר. וכותבין עליו גיטי נשים; רבי יוסי הגלילי פוסל. 

שיירה שחנת בבקעה, והקיפוה כלי בהמה--מטלטלין בתוכה: ובלבד שיהא גדר גבוה עשרה טפחים, ולא יהו פרצות יתרות על הבניין. כל פרצה שהיא כעשר אמות--מותרת, מפני שהיא כפתח; יתר מכן, אסור. 

מקיפין שלושה חבלים, זה למעלה מזה זה למעלה מזה--ובלבד שלא יהא בין חבל לחברו שלושה טפחים; שיעור חבלים--עוביין יתר על טפח, כדי שיהא הכול עשרה טפחים. 

מקיפין בקנים, ובלבד שלא יהא בין קנה לחברו שלושה טפחים. בשיירה דיברו, דברי רבי יהודה; וחכמים אומרים, לא דיברו בשיירה אלא בהווה. כל מחיצה שאינה של שתי ושל ערב, אינה מחיצה, דברי רבי יוסי ברבי יהודה; וחכמים אומרים, אחד משני דברים. ארבעה דברים פטרו במחנה--מביאין עצים מכל מקום, ופטורין מרחיצת ידיים, ומדמאי, ומלערב. 

