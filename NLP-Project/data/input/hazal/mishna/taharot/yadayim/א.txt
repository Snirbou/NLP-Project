מרביעית נותנין לידיים--לאחד, אף לשניים; מחצי לוג, לשלושה ולארבעה; מלוג, לחמישה ולעשרה ולמאה. רבי יוסי אומר, ובלבד, שלא יפחות לאחרון שבהן מרביעית. מוסיפין על השניים, ואין מוסיפין על הראשונים. 

בכל הכלים נותנין לידיים, אפילו בכלי גללים, ובכלי אבנים, ובכלי אדמה. אין נותנין לידיים, לא בדופנות הכלים, ולא בשולי המחץ, ולא במגופת החבית. ולא ייתן לחברו בחופניו--מפני שאין ממלאין, ואין מקדשין, ואין מזין מי חטאת, ואין נותנין לידיים, אלא בכלי. אין מצילין בצמיד פתיל אלא כלים, שאין מצילין מיד כלי חרס אלא כלים. 

המים שנפסלו משתיית הבהמה--בכלים, פסולין; ובקרקעות, כשרין. נפל לתוכן דיו, קומוס, וקלקנתוס, ונשתנו מראיהן--פסולין. עשה בהן מלאכה, או ששרה בהן פתו--פסולין. שמעון התבני אומר, אפילו נתכוון לשרות בזה, ונפל לשני--כשרין. 

הדיח בהן כלים, או שמיחה בהן את המידות--פסולין. הדיח בהן כלים מודחים, וחדשים--כשרין; רבי יוסי פוסל בחדשים. 

המים שהנחתום מטביל בהן את הגלוסקין, פסולין; ושהוא מדיח את ידיו בהן, כשרין. הכול כשרין ליתן לידיים, אפילו חירש שוטה וקטן. ומניח חבית בין ברכיו, ונוטל. מטה החבית על צידה, ונוטל. והקוף נוטל לידיים. רבי יוסי פוסל בשני אלו. 

