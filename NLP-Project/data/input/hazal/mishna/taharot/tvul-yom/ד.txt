אוכל מעשר שהוכשר במשקה, ונגע בו טבול יום או ידיים מסואבות--מפרישין הימנו תרומת מעשר בטהרה: מפני שהוא שלישי, והשלישי טהור לחולין. 

האישה שהיא טבולת יום--לשה את העיסה, וקוצה לה חלה ומפרשתה, ומנחתה בכפישה או בנחותה, ומקפת וקורא לה שם: מפני שהיא שלישי, והשלישי טהור לחולין. 

עריבה שהיא טבולת יום--לשין בה את העיסה, וקוצין ממנה חלה, ומקפת וקורא לה שם: מפני שהיא שלישי, והשלישי טהור לחולין. 

לגין שהוא טבול יום, ומילאהו מן החבית מעשר טבל--אם אמר הרי זו תרומת מעשר משתחשך, הרי זו תרומת מעשר; אם אמר הרי זה עירוב, לא אמר כלום. נשברה החבית, הלגין בטבלו; נשבר הלגין, החבית בטבלה. 

בראשונה היו אומרין, מחללין על פירות עם הארץ; חזרו לומר, אף על מעותיו. בראשונה היו אומרין, היוצא בקולר ואמר, כתבו גט לאשתי--הרי אלו יכתבו וייתנו; חזרו לומר, אף המפרש והיוצא בשיירה. רבי שמעון השזורי אומר, אף המסוכן. 

הכדומים האשקלוניים שנשברו, ואונקלי שלהן קיימת--הרי אלו טמאין. המעבר והמזרה והמגוב, וכן מסרק של ראש, שניטלה אחת משיניהן, ועשאן של מתכת--הרי אלו טמאין. ועל כולן, אמר רבי יהושוע, דבר חדש חידשו סופרים, ואין לי מה אשיב. 

התורם את הבור ואמר, הרי זו תרומה על מנת שתעלה שלום--שלום מן השבר ומן השפיכה, אבל לא מן הטומאה; רבי שמעון אומר, אף מן הטומאה. נשברה, אינה מדמעת. עד איכן תישבר, ולא תדמע--עד כדי שתתגלגל, ותגיע לבור. רבי יוסי אומר, אף מי שהיה בו דעת להתנות ולא התנה, ונשברה--אינה מדמעת, מפני שהוא תנאי בית דין. 
