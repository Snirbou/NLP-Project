הבגד, מיטמא משום חמישה שמות; השק, משום ארבעה; העור, משום שלושה; העץ, משום שניים; וכלי חרס, משום אחד. כלי חרס, מיטמא משום כלי קיבול; כל שאין לו תוך בכלי חרס, אין לו אחוריים. מוסף עליו העץ, שהוא מיטמא משום מושב. וכן טבלה שאין לה לזביז--בכלי עץ, טמאה; בכלי חרס, טהורה. מוסף עליו העור, שהוא מיטמא משום אוהלים. מוסף עליו השק, שהוא מיטמא משום אריג. מוסף עליו הבגד, שהוא מיטמא משום שלוש על שלוש. 

הבגד--מיטמא משום שלושה על שלושה, למדרס, ומשום שלוש על שלוש, לטמא מת. השק, משום ארבעה על ארבעה, העור, משום חמישה על חמישה, מפץ, משום שישה על שישה--שווין למדרס ולטמא מת. רבי מאיר אומר, השק--שייריו ארבעה, ותחילתו משייגמר. 

העושה שניים מן הבגד ואחד מן השק, שלושה מן השק ואחד מן העור, ארבעה מן העור ואחד מן המפץ--טהור; חמישה מן המפץ ואחד מן העור, ארבעה מן העור ואחד מן השק, שלושה מן השק ואחד מן הבגד--טמא. זה הכלל--כל שחיבר לו מן החמור ממנו, טמא; מן הקל ממנו, טהור. 

המקצע מכולן טפח על טפח, טמא. משולי הקופה טפח על טפח, טמא. מצדדי הקופה, רבי שמעון מטהר; וחכמים אומרין, המקצע טפח על טפח מכל מקום, טמא. 

בלויי נפה וכברה שהתקינן לישיבה--רבי עקיבה מטמא, וחכמים מטהרין עד שיקצע. כיסא של קטן שיש לו רגליים--אף על פי שאין בו גובה טפח, טמא. חלוק של קטן--רבי אליעזר אומר, כל שהוא; וחכמים אומרים, עד שיהא בו כשיעור, ונמדד כפול. 

אלו נמדדין כפולין--אמפליה, ופימלניה, ומכנסיים, וכובע, וכיס של פונדה. ומטלית שטליה על השפה--אם פשוטה, נמדדת פשוטה; ואם כפולה, נמדדת כפולה. 

הבגד שארג בו שלושה על שלושה, ונטמא מדרס, והשלים עליו את כל הבגד--ניטל חוט אחד מתחילתו--טהר מן המדרס, אבל טמא מגע מדרס; ניטל חוט אחד מתחילתו, ואחר כך השלים עליו את כל הבגד--טמא מגע מדרס. 

וכן בגד שארג בו שלוש על שלוש, נטמא טמא מת, השלים עליו את כל הבגד--ניטל חוט אחד מתחילתו--טהור מטמא מת, אבל טמא מגע טמא מת. ניטל חוט אחד מתחילתו, ואחר כך השלים עליו את כל הבגד--טהור: מפני שאמרו, שלוש על שלוש שנתמעטה, טהורה. אבל שלושה על שלושה שנתמעט--אף על פי שטהר מן המדרס, טמא בכל הטומאות. 

סדין שהוא טמא מדרס, ועשאו וילון--טהר מן המדרס, אבל טמא מגע מדרס. אמר רבי יוסי, וכי באיזה מדרס נגע זה; אלא אם כן נגע בו הזב, ייטמא במגע הזב. 

שלושה על שלושה שנחלק--טהר מן המדרס, אבל טמא מגע מדרס. אמר רבי יוסי, וכי באיזה מדרס נגע זה; אלא אם כן נגע בו הזב, טמא במגע הזב. 

שלושה על שלושה--באשפות--בריא, וצורר מלח; בבית--או בריא, או צורר מלח. כמה מלח יהא צורר, רובע. רבי יהודה אומר, דקה; וחכמים אומרין, גסה. אלו ואלו מתכוונין להקל. רבי שמעון אומר, שווין שלושה על שלושה באשפות, לשלוש על שלוש בבית. 

שלושה על שלושה שנקרע--אם נותנו על הכיסא, ובשרו נוגע בכיסא--טהור; ואם לאו, טמא. שלוש על שלוש שנמהה ממנה חוט אחד, או שנמצא בה קשר, או שני חוטין מתאימין--טהורה. שלוש על שלוש שהשליכה על האשפות, טהורה; החזירה, טמאה. לעולם השלכתה מטהרתה, והחזרתה מטמאתה--חוץ משל ארגמן, ושל זהורית טובה; רבי אליעזר אומר, אף מטלית חדשה כיוצא בהן. רבי שמעון אומר, כולן טהורין: לא הוזכרו, אלא מפני השב אבידה. 

