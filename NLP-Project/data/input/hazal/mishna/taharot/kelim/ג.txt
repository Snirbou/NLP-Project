שיעור כלי חרס ליטהר: העשוי לאוכלין, שיעורו בזיתים; העשוי למשקין, שיעורו במשקין. העשוי לכך ולכך, מטילין אותו לחומרו בזיתים. 

חבית--שיעורה בגרוגרות, דברי רבי שמעון; רבי יהודה אומר, באגוזים; רבי מאיר אומר, בזיתים. הלפס והקדירה, שיעורן בזיתים. הפך והטפי, שיעורן בשמן. והצרצור, שיעורו במים. רבי שמעון אומר, שלושתן בזירעונים. נר, שיעורו בשמן; רבי אליעזר אומר, בפרוטה קטנה. נר שניטל פיו, טהור; ושל אדמה שהוסק פיו בפתילה, טהור. 

חבית שניקבה, ועשאה בזפת, ונשברה--אם יש במקום הזפת מחזיק רביעית--טמאה, מפני שלא בטל שם כלי מעליה; חרס שניקב, ועשאו בזפת--אף על פי שהוא מחזיק רביעית--טהור, מפני שבטל שם כלי מעליו. 

חבית שנתרעעה, וטפלה בגללים--אף על פי שהוא נוטל את הגללים, והחרסים נופלים--טמאה, מפני שלא בטל שם כלי מעליה. נשברה, ודבק ממנה חרסים, או שהביא חרסים ממקום אחר, וטפלן בגללים--אף על פי שהוא נוטל את הגללים, והחרסין עומדין--טהורה, מפני שבטל שם כלי מעליה; היה בה חרס מחזיק רביעית--כולה מיטמא במגע, וכנגדו מיטמא באוויר. 

הטופל כלי חרס הבריא, רבי מאיר ורבי שמעון מטמאין. וחכמים אומרין, הטופל את הבריא, טהור; את הרעוע, טמא. וכן בחידוק הקירויה. 

יבלית שטופלין בה את הפיטסין--הנוגע בה, טמא. מגופת חבית אינה חיבור. הנוגע בטיפולו של תנור, טמא. 

מיחם שטפלו בחמר ובחרסית--הנוגע בחמר, טמא; ובחרסית, טהור. קומקמוס שניקב, ועשאו בזפת--רבי יוסי מטהר, שאינו יכול לקבל את החמין כצונין; וכן היה אומר בכלי זפת. כלי נחושת שזפתן, טהורין; ואם ליין, טמאין. 

חבית שניקבה, ועשאה בזפת יתר מצורכה--הנוגע בצורכה, טמא; ביתר מצורכה, טהור. זפת שנטפה על החבית--הנוגע בה, טהור. משפך של עץ ושל חרס שפקקן בזפת, רבי אלעזר בן עזריה מטמא; רבי עקיבה מטמא בשל עץ, ומטהר בשל חרס; רבי יוסי מטהר בשניהן. 

