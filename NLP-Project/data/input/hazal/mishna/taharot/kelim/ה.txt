תנור--תחילתו ארבעה, ושייריו ארבעה, דברי רבי מאיר. וחכמים אומרין, במה דברים אמורים, בגדול; אבל בקטן--תחילתו כל שהוא, ושייריו רובו, משתיגמר מלאכתו. איזה הוא גמר מלאכתו, משיסיקנו כדי לאפות בו סופגנין; רבי יהודה אומר, משיסיק את החדש כדי לאפות בישן סופגנין. 

כירה--תחילתה שלוש, ושייריה שלוש, משתיגמר מלאכתה. ואיזו היא גמר מלאכתה--משיסיקנה כדי לבשל עליה ביצה קלה שבביצים, טרופה ונתונה בלפס. הכופח--עשאו לאפייה, שיעורו כתנור; עשאו לבישול, שיעורו ככירה. האבן היוצא מן התנור טפח, ומן הכירה שלוש אצבעות--חיבור. והיוצא מן הכופח--עשאו לאפייה, שיעורו כתנור; עשאו לבישול, שיעורו ככירה. אמר רבי יהודה, לא אמרו טפח, אלא בין התנור לכותל. היו שני תנורין סמוכין זה לזה--נותן לזה טפח, ולזה טפח; והשאר טהור. 

עטרת כירה, טהורה. טירת התנור--בזמן שהיא גבוהה ארבעה טפחים, מיטמא במגע ובאוויר; פחותה מכן, טהורה. ואם חיברה לו--אפילו על שלוש אבנים, טמאה. בית הפך ובית התבלין ובית והנר שבכירה--מיטמאין במגע, ואינן מיטמאין באוויר, דברי רבי מאיר; ורבי ישמעאל מטהר. 

תנור שהוסק מאחוריו, או שהוסק שלא לדעתו, או שהוסק בבית האומן--טמא. מעשה שנפלה דליקה בתנורי כפר סגנה; ובא מעשה ליבנה, וטימאן רבן גמליאל. 

מוסף התנור--של בעלי בתים, טהור. ושל נחתומין--טמא, מפני שהוא סומך עליו את השפוד; רבי יוחנן הסנדלר אומר, מפני שהוא אופה בו כשהוא נדחק. כיוצא בו, מוסף היורה--של שולקי זיתים, טמא; ושל צבעים, טהור. 

תנור שנתן בו עפר עד חצייו--מעפר ולמטן, מיטמא במגע; מעפר ולמעלן, מיטמא באוויר. נתנו על פי הבור או על פי החדות, ונתן שם אבן--רבי יהודה אומר, אם מסיק מלמטן, והוא ניסוק מלמעלן--טמא; וחכמים אומרין, הואיל והוסק מכל מקום, טמא. 

תנור שנטמא, כיצד מטהרין אותו: חולקו לשלושה, וגורר את הטפילה עד שיהא בארץ. רבי מאיר אומר, אינו צריך לגור את הטפילה, ולא עד שיהא בארץ; אלא ממעטו מבפנים ארבעה טפחים. רבי שמעון אומר, וצריך להסיעו. חלקו לשניים, אחד גדול ואחד קטן--הגדול טמא, והקטן טהור. חלקו לשלושה, אחד גדול כשניים--הגדול טמא, ושניים הקטנים טהורין. 

חתכו חוליות לרוחבו, פחות מארבעה טפחים--טהור. מירחו בטיט--מקבל טומאה, משיסיקנו כדי לאפות בו סופגנין. הרחיק ממנו את הטפילה, ונתן חול או צרור בינתיים--בזה אמרו, הנידה והטהורה אופות בו, והוא טהור. 

תנור שבא מחותך מבית האומן, עשה לו לימודין--נותנן עליו, והוא טהור--נטמא. סילק את הלימודין, טהור; החזירן לו, טהור. מירחו בטיט, מקבל טומאה; ואינו צריך להסיקנו, שכבר הוסק. 

חתכו חוליות, ונתן חול בין חוליה לחוליה--רבי אליעזר מטהר, וחכמים מטמאין. זה תנורו של עכנאי. יורת הערביים שהוא חופר בארץ וטח בטיט--אם יכול הטיט לעמוד בפני עצמו, טמא; ואם לאו, טהור. זה תנורו של בן דינאי. 

תנור של אבן ושל מתכת--טהור, וטמא משום כלי מתכות; ניקב, נפגם, נסדק--עשה לו טפילה, או מוסף של טיט--טמא. כמה יהא בנקב, כדי שייצא בו האור; וכן בכירה. כירה של אבן ושל מתכת--טהורה, וטמאה משום כלי מתכות; ניקבה, נפגמה, נסדקה--עשה בה פטפוטין, טמאה. מירחה בטיט, בין מבפנים בין מבחוץ--טהורה. רבי יהודה אומר, מבפנים, טמאה; ומבחוץ, טהורה. 

