כל כלי עץ שנחלק לשניים, טהור--חוץ משולחן הכפול, והתמחוי המזנון, והאפיפורין של בעל הבית; רבי יהודה אומר, אף המגיס וקוד הבבלי, כיוצא בהן. כלי עץ, מאימתיי מקבלין טומאה: המיטה והעריסה, משישופם בעור הדג; גמר שלא לשוף, טמאה. רבי מאיר אומר, המיטה משיסרג בה שלושה בתים. 

הסלים של עץ, משיחסום ויקנב. ושל תמרה--אף על פי שלא קינב מבפנים--טמא, שכן מקיימין. כלכלה, משיחסום ויקנב ויגמור את התלויה. בית הלגינין, ובית הכוסות--אף על פי שלא קינב מבפנים--טמא, שכן מקיימין. 

הקנונים הקטנים, והקלתות--משיחסום ויקנב. הקנונים הגדולים, והסוגים הגדולים--משיעשה שני דורים לרוחב שלהן; ים נפה, וכברה, וכף של מאזניים--משיעשה דור אחד לרוחב שלהן. הקופה, משיעשה שתי צפירות לרוחב שלה; והערק, משיעשה בו צפירה אחת. 

כלי עור, מאימתיי מקבלין טומאה: התורמל, משיחסום ויקנב ויעשה את קיחותיו; רבי יהודה אומר, משיעשה אוזניו. סקורטיה, משיחסום ויקנב ויעשה את ציצתה; רבי יהודה אומר, משיעשה את טבעותיה. קטבוליה, משיחסום ויקנב; רבי יהודה אומר, משיעשה את קיחותיה. הכר והכסת של עור, משיחסום ויקנב; רבי יהודה אומר, משיתפרם וישייר בהם פחות מחמישה טפחים. 

פטיליה, טמאה; וחסינה, טהורה. סגניות של עלים, טהורות; של נצרים, טמאות. חותל שהוא נותן לתוכו, ונוטל מתוכו--טמא. ואם אינו יכול עד שיקרענו, או עד שיתירנו--טהור. 

קסיה של זורי גרנות, ושל הולכי דרכים, ושל עושי פשתן--טמאה. אבל של צבעים, ושל נפחים--טהורה. רבי יוסי אומר, אף של גרוסות, כיוצא בהן. זה הכלל--העשוי לקבלה, טמא; מפני הזיעה, טהור. 

המלקוט של בקר, והחסום שלו, והמדף של דבורים, והמנפה--הרי אלו טהורין. כסוי קפצה, טמא; כסוי קמטרה, טהור. וכסוי תיבה, וכסוי טני, והמכבש של חרש, והכיסא שתחת התיבה, והקמרון שלה, והאנלגין של ספר, בית הנגר, ובית המנעול, ובית המזוזה, ותיק נבלים, ותיק כינורות, והאימום של גודלי מצנפות, והמרכוף של זמר, ורביעית של אליית, וגנונת העני, וסמוכות המיטה, וטפוס של תפילה, ואימום של עושי סות--הרי אלו טהורין. זה הכלל--אמר רבי יוסי, כל משמשי משמשיו של אדם בשעת המלאכה, ושלא בשעת המלאכה--טמא; וכל שאינו אלא בשעת המלאכה, טהור. 

תיק הסיף והסכין והפגיון, תיק מספרת ומספריים והתער, תיק מכחול, ובית הכוחל, תיק מכתב, ותרונתק, תיק טבלה וסקורטיה, בית החיצים, ובית הפגוזות--הרי אלו טמאין. תיק סימפוניה--בזמן שהוא נותנה מלמעלה, טמא; ומצידו, טהור. תיק חלילין--רבי יהודה מטהר, מפני שהוא נותנו מצידו. חיפוי האלה, והקשת, והרומח--הרי אלו טהורין. זה הכלל--העשוי לתיק, טמא; לחיפוי, טהור. 

