המפרק את המיטה להטבילה, והנוגע בחבלים--טהור. החבל, מאימתיי הוא חיבור למיטה--משיסרג בו שלושה בתים. הנוגע מן הקשר ולפנים, טמא; מן הקשר ולחוץ, טהור. נומי הקשר--הנוגע בצורכו, טמא. וכמה הוא צורכו, רבי יהודה אומר, שלוש אצבעות. 

החבל היוצא מן המיטה--עד חמישה טפחים, טהור; מחמישה ועד עשרה, טמא. מעשרה ולחוץ, טהור--שבו קושרין את הפסחים, ומשלשלין את המיטות. 

מזרן היוצא מן המיטה, כל שהוא, דברי רבי מאיר; רבי יוסי אומר, עשרה טפחים. שיירי המזרן--שבעה טפחים, כדי לעשותו חבק לחמור. 

נישא הזב על המיטה, ועל המזרן--מטמא שניים, ופוסל אחד, דברי רבי מאיר. רבי יוסי אומר, נישא הזב על המיטה, ועל המזרן עשרה טפחים--מטמא שניים ופוסל אחד; מעשרה ולחוץ--מטמא אחד, ופוסל אחד. נישא על המזרן--מעשרה ולפנים, טמא; מעשרה ולחוץ, טהור. 

מיטה שהייתה טמאה מדרס, וכרך לה מזרן--כולה טמאה מדרס; פירשה--היא טמאה מדרס, והמזרן מגע מדרס. הייתה טמאה טומאת שבעה, וכרך לה מזרן--כולה טמאה טומאת שבעה; פירשה--היא טמאה טומאת שבעה, והמזרן טמא טומאת ערב. הייתה טמאה טומאת ערב, וכרך לה מזרן--כולה טמאה טומאת ערב; פירשה--היא טמאה טומאת ערב, והמזרן טהור. 

מיטה שכרך לה מזרן--נגע בהן המת, טמאין טומאת שבעה; פירשו, טמאין טומאת שבעה. נגע בה שרץ, טמאין טומאת ערב; פירשו, טמאין טומאת ערב. מיטה שניטלו שתי ארוכות שלה, ועשה לה חדשות, ולא שינה את הנקבים--נשתברו חדשות, טמאה; וישנות--טהורה, שהכול הולך אחר הישנות. 

תיבה שפתחה מלמעלן, טמאה טמא מת; נפחתה מלמעלן, טמאה טמא מת. נפחתה מלמטן, טהורה. מגורות שבה--טמאות, ואינן חיבור לה. 

התורמל שנפחת הכיס שבתוכו--טמא, ואינו חיבור לו. החמת שהביצים שלה מקבלות עימה, ונפחתו--טהורות, שאינן מקבלות כדרכן. 

תיבה שפתחה מצידה--טמאה מדרס, וטמא מת; אמר רבי יוסי, אימתיי--בזמן שאינה גבוהה עשרה טפחים, או שאין לה לזביז טפח. נפחתה מלמעלן, טמאה טמא מת. נפחתה מלמטן, רבי מאיר מטמא; וחכמים מטהרין--מפני שבטל העיקר, ובטלה הטפילה. 

משפלת שנפחתה מלקבל רימונים, רבי מאיר מטמא; וחכמים מטהרין--מפני שבטל העיקר, ובטלה הטפילה. 

