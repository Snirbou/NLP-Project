נומי הסדין, והסודרין, והטרטין, והפליון של ראש--שש אצבעות; של פרקסין, עשר; נומי הסגוס, והרדיד, והחלוק, והטלית--שלוש אצבעות. נומי הכפח של זקנה, והגומדין של ערביים, והקולקין, והפונדה, והמעפורת, והפרגוד--נומיהן כל שהן. 

שלוש כסתות של צמר, שש של פשתן, שלושה סדינים, ושתים עשרה מטפחות, ושני סובריקין, וחלוק אחד, וטלית אחת, קלובקרין אחד--חיבור לטומאה, ולהזיה. יתר מכן--חיבור לטומאה, ואינו חיבור להזיה; רבי יוסי אומר, אף לא לטומאה. 

חוט משקולת, שנים עשר; ושל חרשים, שמונה עשר; ושל בניין, חמישים אמה. יתר מכן--אם רצה לקיים, טהור. של סיידין, ושל ציירין--כל שהן. 

חוט מאזניים של זהבים, ושל שוקלי ארגמן טוב--שלוש אצבעות. יד קורדום מאחוריו, שלוש אצבעות; רבי יוסי אומר, טפח, טהור. 

חוט מאזניים של חנוונים, ושל בעלי בתים--טפח. יד קורדום מלפניו, טפח. שיירי יד הפרגול, טפח. ויד מקבת של מפתחי אבנים טובות, טפח. 

חוט מאזניים של צמרים, ושל שוקלי זכוכית--טפחיים. יד המקור, טפחיים. יד המעצד של לגיונות, טפחיים. 

יד קורנס של זהבים, טפחיים; ושל חרשין, שלושה טפחים. [ז] שיירי הדורבן מלמעלן, ארבעה. יד הבדיד, ארבעה. יד קורדום של ניכוש, חמישה. ויד בן פטיש, חמישה; ושל פטיש, שישה. יד קורדום של ביקוע, ושל עדיר--שישה. יד מקבת של סתתין, שישה. 

שיירי חרחור מלמטן, שבעה. יד מגרפה של בעלי בתים--בית שמאי אומרין, שבעה; ובית הלל אומרין, שמונה. ושל סיידין--בית שמאי אומרין, תשעה; ובית הלל אומרין, עשרה. יתר מכן--אם רצה לקיים, טמא. ויד משמשי האור, כל שהן. 

