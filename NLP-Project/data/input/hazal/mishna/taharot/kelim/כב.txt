השולחן והדולפקי שנפחתו, או שחיפן בשיש ושייר בהן מקום הנחת הכוסות--טמאין; רבי יהודה אומר, מקום הנחת חתיכות. 

השולחן שניטלה אחת מרגליו, טהור; ניטלה השנייה, טהור. ניטלה השלישית--טמא, כשיחשב עליו; רבי יוסי אומר, אינו צריך מחשבה. וכן הדולפקי. 

ספסל שניטל אחד מראשיו, טהור; ניטל השני, טהור. אם יש בו גובה טפח, טמא. שרפרף שניטל אחד מראשיו, טמא. וכן הכיסא שלפני קתדרה. 

כיסא של כלה שניטלו חיפוייו--בית שמאי מטמאין, ובית הלל מטהרין. שמאי אומר, אף מלבן של כיסא, טמא. כיסא שקבעו בעריבה--בית שמאי מטמאין, ובית הלל מטהרין. שמאי אומר, אף העשוי בה. 

כיסא שלא היו חיפוייו יוצאין, וניטלו--טמא, שכן דרכו להיות מטהו על צידו ויושב עליו. 

כיסא שניטל חיפוייו האמצעי, והחיצונים קיימין--טמא; ניטלו החיצונים, והאמצעי קיים--טמא. רבי שמעון אומר, אם היה רחב טפח. 

כיסא שניטלו שניים מחיפוייו זה בצד זה--רבי עקיבה מטמא, וחכמים מטהרין. אמר רבי יהודה, אף כיסא של כלה שניטלו חיפוייו, ונשתייר בו בית קבלה--טהור: מפני שבטל העיקר, בטלה הטפילה. 

שידה שניטל העליון שלה--טמאה, מפני התחתון; ניטל התחתון--טמאה, מפני העליון. ניטל העליון, והתחתון--רבי יהודה מטמא, מפני הדפין; וחכמים מטהרין. ישיבת הסתת, טמאה מדרס. 

כופת שסירקו, וכירכמו, ועשאו פנים--רבי עקיבה מטמא; וחכמים מטהרין, עד שיחוק בו. הסל והכלכלה שמילאן תבן או מוכין, והתקינן לישיבה--טהורין; סירגן בגמי, או במשיחה--טמאין. 

האסלה, טמאה מדרס וטמא מת; פירשה--העור טמא מדרס, והברזל טמא טמא מת. טרסקל שחיפוייו של עור, טמא מדרס וטמא מת; פירש--העור טמא מדרס, והטרסקל טהור מכלום. ספסלים שבמרחץ, ושתי רגליו של עץ--טמא; אחת של עץ, ואחת של אבן--טהור. הנסרין שבמרחץ ששיגמן, רבי מאיר מטמא; וחכמים מטהרין, שאינן עשויין אלא שיהו המים מהלכין תחתיהן. קנקילין שיש בה בית קבלת כסות, טמאה; והעשויה ככוורת, טהורה. 

