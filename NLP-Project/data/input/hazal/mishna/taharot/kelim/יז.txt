כל כלי בעלי בתים, שיעורן ברימונים; רבי אליעזר אומר, במה שהן. קופות הגננים, שיעורן באגודות של ירק; ושל בעלי בתים, בתבן; ושל בלנין, בגבבה. רבי יהושוע אומר, כולן ברימונים. 

החמת, שיעורה בפקעיות של שתי; אם אינה מקבלת של שתי--אף על פי מקבלת של ערב, טמאה. בית קערות שאינו מקבל קערות--אף על פי מקבל תמחויין, טמא. בית הראי שאינו מקבל משקין--אף על פי מקבל הראי, טמא; רבן גמליאל מטהר, מפני שאין מקיימין אותן. 

הסלים של פת, שיעורן בכיכרות של פת. אפיפירות שעשה לה קנים מלמטן למעלן לחיזוק, טהורה. עשה לה גפיים כל שהן, טמאה; רבי שמעון אומר, אם אינה יכולה להינטל בגפיים, טהורה. 

הרימונים שאמרו, שלושה אוחזין זה בזה. רבן שמעון בן גמליאל אומר, בנפה ובכברה, כדי שייטול ויהלך; ובקופה, כדי שיפשיל לאחוריו. ושאר כל הכלים שאינן יכולין לקבל רימונים--כגון הרובע, וחצי הרובע, והקנונים הקטנים--שיעורן ברובן, דברי רבי מאיר; רבי שמעון אומר, בזיתים. נפרצו, שיעורן בזיתים; נגממו, שיעורן במה שהן. 

הרימון שאמרו--לא גדול ולא קטן, אלא בינוני. ולמה הוזכרו רימוני בדן, שיהו מקדשין כל שהן, דברי רבי מאיר; רבי יוחנן בן נורי אומר, לשער בהן את הכלים. רבי עקיבה אומר, לכך ולכך הוזכרו--לשער בהן את הכלים, ושיהו מקדשין כל שהן. אמר רבי יוסי, לא הוזכרו רימוני בדן וחצירי גבע, אלא שיהו מתעשרין ודאי בכל מקום. 

כביצה שאמרו--לא גדולה ולא קטנה, אלא בינונית. רבי יהודה אומר, מביא גדולה שבגדולות וקטנה שבקטנות, ונותן לתוך המים, וחולק את המים. אמר רבי יוסי, וכי מי מודיענו איזו היא גדולה ואיזו היא קטנה; אלא הכול לפי דעתו של רואה. 

כגרוגרת שאמרו--לא גדולה ולא קטנה, אלא בינונית. רבי יהודה אומר, הגדולה שבארץ ישראל, היא הבינונית שבמדינות. 

כזית שאמרו--לא גדול ולא קטן, אלא בינוני: זה אגורי. כשעורה שאמרו--לא גדולה ולא קטנה, אלא בינונית: זו מדברית. כעדשה שאמרו--לא גדולה ולא קטנה, אלא בינונית: זו מצרית. כל המיטלטלין מביאין את הטומאה בעובי המרדע--לא גדול ולא קטן, אלא בינוני. איזה הוא בינוני, כל שהיקפו טפח. 

האמה שאמרו, באמה בינונית. ושתי אמות היו בשושן הבירה--אחת על קרן מזרחית צפונית, ואחת על קרן מזרחית דרומית. שעל קרן מזרחית צפונית, הייתה יתרה על של משה חצי אצבע, שעל קרן מזרחית דרומית, הייתה יתרה עליה חצי אצבע; נמצאת יתרה על של משה אצבע. ולמה אמרו אחת גדולה ואחת קטנה: אלא שהאומנין נוטלין, בקטנה ומחזירין בגדולה--כדי שלא יבואו לידי מעילה. 

רבי מאיר אומר, כל האמות היו בינונייות--חוץ ממזבח הזהב, והקרן, והסובב, והיסוד. רבי יהודה אומר, אמות הבניין, שישה טפחים; ושל כלים, חמישה. 

ויש שאמרו מידה דקה: מידות הלח והיבש--שיעורן באיטלקי, זו מדברית. ויש שאמרו, הכול לפי מה שהוא אדם--הקומץ את המנחה, והחופן את הקטורת, והשותה כמלוא לוגמיו ביום הכיפורים, וכמזון שתי סעודות לעירוב. מזונו לחול, אבל לא לשבת, דברי רבי מאיר; רבי יהודה אומר, לשבת, אבל לא לחול: אלו ואלו מתכוונין להקל. רבי שמעון אומר, משתי ידות לכיכר, ומשלוש לקב; רבי יוחנן בן ברוקה אומר, מכיכר בפונדיון, מארבע סאין בסלע. 

ויש שאמרו במידה גסה: מלוא תרווד רקב, מלוא תרווד גדול של רופאים. וגריס נגעים, כגריס הקלקי. האוכל ביום הכיפורים ככותבת הגסה, כמוה וכגרעינתה. ונודות יין ושמן, שיעורן כפיקה גדולה שלהן. ומאור שלא נעשה בידי אדם--שיעורו מלוא אגרוף גדול, זה אגרופו של בן אבטיח; אמר רבי יוסי, ישנו כראש גדול של אדם. ושנעשה בידי אדם--שיעורו מלוא מקדח גדול של לשכה, שהוא כפונדיון האיטלקי, וכסלע הנירונית, וכמלוא נקב שבעול. 

כל שבים, טהור--חוץ מכלב המים, מפני שהוא בורח ליבשה, דברי רבי עקיבה. העושה כלים מן הגדל שבים, וחיבר להם מן הגדל בארץ--אפילו חוט, אפילו משיחה--דבר שהוא מקבל טומאה, טמא. 

ויש במה שנברא ביום הראשון טומאה, בשני אין בו טומאה, בשלישי יש בו טומאה; ברביעי ובחמישי אין בהן טומאה--חוץ מכנף העוז, וביצת הנעמית המצופה. אמר רבי יוחנן בן נורי, מה שנה כנף העוז מכל הכנפיים. כל שנברא ביום השישי, טמא. 

העושה כלי קיבול מכל מקום, טמא; העושה משכב ומושב מכל מקום, טמא. העושה כיס מעור המצה, מן הנייר--טמא. הרימון, והאלון, והאגוז, שחקקום תינוקות למוד בהן את העפר, או שהתקינום לכף מאזניים--טמא, שיש להם מעשה, ואין להם מחשבה. 

קנה מאזניים, והמחוק שיש בהן בית קיבול מתכת, והאסל שיש בו בית קיבול מעות, וקנה של עני שיש בו בית קיבול מים, ומקל שיש בו בית קיבול מזוזה ומרגלית--הרי אלו טמאין. ועל כולן--אמר רבן יוחנן בן זכאי, אוי לי אם אומר, אוי לי אם לא אומר. 

תחתית הצורפים, טמאה; ושל נפחים, טהורה. משחזת שיש בה בית קיבול שמן, טמאה; ושאין בה, טהורה. פנקס שיש בה בית קיבול שעווה, טמאה; ושאין בה, טהורה. מחצלת הקש ושפופרת הקש--רבי עקיבה מטמא, ורבי יוחנן בן נורי מטהר; רבי שמעון אומר, אף של פקועות כיוצא בהן. מחצלת הקנים ושל חלף, טהורה. שפופרת הקנה שחתכה לקבלה--טהורה, עד שיוציא את כל הככיי. 

