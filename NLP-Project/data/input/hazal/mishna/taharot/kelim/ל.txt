כלי זכוכית--פשוטיהן טהורין, ומקבליהן טמאין. נשברו, טהרו; חזר ועשה מהן כלים, מקבלין טומאה מכאן ולהבא. הטבלה והאסקוטלא של זכוכית, טהורין; אם יש להן לזביז, טמאין. שולי קערה ושולי האסקוטלא של זכוכית שהתקינן לתשמיש, טהורין; קירטמן או שפן בשופין, טמאין. 

ספקלריה, טהורה. תמחוי שעשאו ספקלריה, טמא; אם מתחילה עשאו לשם ספקלריה, טהור. תרווד שהוא נותנו על השולחן--אם מקבל כל שהוא, טמא; ואם לאו--רבי עקיבה מטמא, רבי יוחנן בן נורי מטהר. 

כוס שנפגם רובו, טהור; נפגם בו שליש ברובו, טהור. רבי שמעון אומר, אם מפזר הוא את רוב המים, טהור. ניקב, ועשאו בין בבעץ ובין בזפת--טהור. רבי יוסי אומר, בבעץ, טמא; ובזפת, טהור. 

צלוחית קטנה שניטל פיה, טמאה; וגדולה שניטל פיה, טהורה. של פלייטון שניטל פיה--טהורה, מפני שהיא סורחת את היד. לגינין גדולים שניטל פיהן--טמאין, מפני שהוא מתקינן לכבשים. והאפרכס של זכוכית, טהורה. אמר רבי יוסי, אשריך כלים--שנכנסת בטומאה, ויצאת בטהרה. 
