תנור שחצצו בנסרים או ביריעות, ונמצא השרץ במקום אחד--הכול טמא. כוורת פחותה ופקוקה בקש, ומשולשלת לאוויר התנור--השרץ בתוכה, התנור טמא; השרץ בתנור, אוכלין שבתוכה טמאין. ורבי אליעזר מטהר; אמר רבי אליעזר, אם הצילה במת החמור, לא תציל בכלי חרס הקל. אמרו לו, אם הצילה במת החמור, שכן חולקין אוהלים--תציל בכלי חרס הקל, שאין חולקין כלי חרס. 

הייתה שלמה, וכן הקופה, וכן החמת--השרץ בתוכה, התנור טהור; השרץ בתנור, אוכלין שבתוכה טהורין. ניקבו--העשוי לאוכלין, שיעורו בזיתים; העשוי למשקין, שיעורו במשקין. העשוי לכך ולכך--מטילין אותו לחומרו, בכונס משקה. 

סרידה שהיא נתונה על פי התנור, ושוקעת לתוכו, ואין לה גפיים--השרץ בתוכה, התנור טמא. השרץ בתנור--אוכלין שבתוכה, טמאין: שאין מצילין מיד כלי חרס אלא כלים. חבית שהיא מלאה משקין טהורין, ונתונה למטה מנחושתו של תנור--שרץ בתנור, החבית והמשקין טהורין; הייתה כפויה, ופיה לאוויר התנור--השרץ בתנור, משקה טופח שבשולי החבית טהור. 

קדירה שהיא נתונה בתנור--השרץ בתנור, הקדירה טהורה: שאין כלי חרס מטמא כלים. היה בה משקה טופח--נטמא, וטימאה: הרי זה אומר, מטמאיך לא טימאוני, ואתה טימאתני. 

תרנגול שבלע את השרץ, ונפל לאוויר התנור--התנור טהור; ואם מת, טמא. השרץ שנמצא בתנור--הפת שבתוכו שנייה, שהתנור תחילה. 

בית שאור מוקף צמיד פתיל, ונתון לתוך התנור--השאור והשרץ בתוכו והקרץ בינתיים--התנור טמא, והשאור טהור. אם היה כזית מן המת--התנור והבית טמא, והשאור טהור; אם יש שם פותח טפח, הכול טמא. 

השרץ שנמצא בעין של תנור, בעין של כירה, בעין של כופח--מן השפה הפנימית ולחוץ, טהור. אם היה באוויר, אפילו כזית מן המת--טהור; אם יש שם פותח טפח, הכול טמא. 

נמצא מקום הנחת העצים--רבי יהודה אומר, מן השפה החיצונה ולפנים, טמא; וחכמים אומרין, מן השפה הפנימית ולחוץ, טהור. רבי יוסי אומר, מכנגד שפיתת הקדירה ולפנים, טמא; מכנגד שפיתת הקדירה ולחוץ, טהור. נמצא מקום ישיבת הבלן, מקום ישיבת הצבע, מקום ישיבת של שולקי זיתים--טהור: אין טמא אלא מן הסתומה ולפנים. 

כור שיש בו בית שפיתה, טמא. של עושי זכוכית--אם יש בו בית שפיתה, טמא. כבשן של סיידין, ושל זגגין, ושל יוצרין--טהורה. הפורנה--אם יש לה לזביז, טמאה; רבי יהודה אומר, אם יש לה אסטגייות; רבן גמליאל אומר, אם יש לה שפיות. 

מגע טמא מת שהיו אוכלין ומשקין לתוך פיו--הכניס ראשו לאוויר תנור טהור, טימאהו; וטהור שהיו אוכלין ומשקין לתוך פיו, והכניס ראשו לאוויר תנור טמא--נטמאו. היה אוכל דבילה בידיים מסואבות, והכניס ידו לתוך פיו ליטול את הצרור--רבי מאיר מטמא, ורבי יהודה מטהר. רבי יוסי אומר, אם הפך, טמא; אם לא הפך, טהור. היה פונדיון לתוך פיו--רבי יוסי אומר, אם לצמאו, טמא. 

האישה שנטף חלב מדדיה, ונפל לאוויר התנור--טמא: שהמשקה מטמא לרצון, ושלא לרצון. הייתה גורפתו, והכה הקוץ ויצא ממנה דם, או שנכוות ונתנה אצבעה לתוך פיה--נטמאת. 

