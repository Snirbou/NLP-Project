החרס שאינו יכול לעמוד מפני אוזנו, או שהיה בו חידוד והחידוד מכריעו--טהור. ניטלה האוזן, נשבר החידוד--טהור; ורבי יהודה מטמא. חבית שנפחתה, והיא מקבלת על דופנותיה, או שנחלקה, כמין שתי עריבות--רבי יהודה מטהר, וחכמים מטמאין. 

חבית שנתרעעה, ואינה יכולה להיטלטל בחצי קב גרוגרות--טהורה. גצטרה שנתרעעה, ואינה מקבלת משקין--אף על פי מקבלת אוכלין--טהורה, שאין שיירים לשיירים. 

איזו היא גצטרה, כל שניטלו אוזניה. היו בה חידודין יוצאין--כל המקבל עימה בזיתים--מיטמא במגע, וכנגדו מיטמא באוויר; וכל שאינו מקבל עימה בזיתים--מיטמא במגע, ואין כנגדו מיטמא באוויר. הייתה מוטה על צידה כמין קתדרה--כל המקבל עימה בזיתים--מיטמא במגע, וכנגדו מיטמא באוויר; וכל שאינו מקבל עימה בזיתים--מיטמא במגע, ואין כנגדו מיטמא באוויר. שולי הקורפיות ושולי הקוסים הצידוניים--אף על פי שאינן יכולין לישב שלא מסומכין--טמאין, שלכך נעשו מתחילתן. 

כלי חרס שיש לו שלוש שפיות--הפנימית עודפת, הכול טהור; החיצונה עודפת, הכול טמא. האמצעית עודפת--ממנה ולפנים, טמא; ממנה ולחוץ, טהור. היו שוות--רבי יהודה אומר, חולקין את האמצעית; וחכמים אומרין, הכול טהור. כלי חרס מאימתיי מקבלין טומאה--משייצרפו בכבשן, והיא גמר מלאכתן. 

