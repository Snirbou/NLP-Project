הכדור והאימום והקמיע והתפילה שנקרעו--הנוגע בהן, טמא; במה שבתוכן, טהור. האכוף שנקרע--הנוגע במה שבתוכו--טמא, מפני שהתפר מחברו. 

ואלו טמאין משום מרכב--זרז האשקלוני, ומדיבה המדית, ועביט של גמל, וטפיטן של סוס. רבי יוסי אומר, טפיטן של סוס--טמא משום מושב, מפני שעומדין עליו בקומפון; אבל אכוף של נאקה, טמא. 

מה בין מרכב למושב: מרכב, חלק מגעו ממשאו; מושב, לא חלק מגעו ממשאו. התפית של חמור שהוא יושב עליה, טהורה; שינה בה את הנקבים, או שפירצן זה לתוך זה--טמאה. 

המיטה והכר והכסת של מת, הרי אלו טמאין מדרס. כיסא של כלה, ומשבר של חיה, וכיסא של כובס שהוא כורס עליו את הכלים--אמר רבי יוסי, אין בהן משום מושב. 

החרם--טמא, מפני הזוטו. הרשתות, והמכמרות, והמדף, והפלצור, מצודות הסכרין--טמאין; האקון, והרטוב, והכלוב--טהורין. 

