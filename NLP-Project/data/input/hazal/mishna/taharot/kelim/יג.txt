הסיף, והסכין, והפגיון, והרומח, ומגל יד, ומגל קציר, והשחיר, וזוג של ספרים שנחלקו--הרי אלו טמאין. רבי יוסי אומר, הסמוך ליד, טמא; הסמוך לראש, טהור. מספרת שנחלקה לשניים--רבי יהודה מטמא, וחכמים מטהרין. 

קולגריפון שניטלה כפה--טמאה, מפני שינה; ניטלה שינה--טמאה, מפני כפה. מכחול שניטלה הכף--טמא, מפני הזכר; ניטל הזכר--טמא, מפני הכף. מכתב שניטל הכותב--טמא, מפני המוחק; ניטל המוחק--טמא, מפני הכותב. זומי לסטרה שניטלה כפה--טמאה, מפני המזלג; ניטל המזלג--טמאה, מפני כפה. וכן השן של מעדר. שיעור כולן, כדי לעשות מלאכתן. 

חרחור שנפגם--טמא, עד שיינטל רובו; נשבר מקופו, טהור. קורדום שניטל עושפו--טמא, מפני בית ביקועו; ניטל בית ביקועו--טמא, מפני עושפו. נשבר מקופו, טהור. 

מגרפה שניטל כפה--טמאה, מפני שהיא כקורנס, דברי רבי מאיר; וחכמים מטהרין. מגירה שניטלו שיניה אחת מבינתיים, טהורה; נשתייר בה מלוא הסיט במקום אחד, טמאה. 

המעצד, והאוזמיל, והמפסלת, והמקדח שנפגמו--טמאין; ניטל חיסומן, טהורין. וכולן שנחלקו לשניים, טמאין--חוץ מן המקדח. והרונקי בפני עצמה, טהורה. 

מחט שניטל חרירה, או עוקצה--טהורה; ואם התקינה למיתא, טמאה. ושל סקאין שניטל חרירה--טמאה, מפני שהוא כותב בה; ניטל עוקצה, טהורה. של מיתון--בין כך ובין כך, טמאה. 

מחט שהעלתה חלודה--אם מעכבת את התפירה, טהורה; ואם לאו, טמאה. צנירה שפשטה, טהורה; כפפה, חזרה לטומאתה. 

עץ המשמש את המתכת, טמא; והמתכת המשמשת את העץ, טהורה. כיצד: פותחת של עץ, וחפין שלה של מתכת, אפילו אחת--טמאה; פותחת של מתכת, וחפין שלה של עץ--טהורה. טבעת של מתכת, וחותם שלה של אלמוג--טמאה; טבעת של אלמוג, וחותם שלה של מתכת--טהורה. השן שבטס שבפותחת ושבמפתח, טמאה בפני עצמה. 

הכדומין האשקלוניין שנשברו, ואונקלי שלהן קיימת--הרי אלו טמאין. המעבר והמזרה והמגוב, וכן מסרק של ראש, שניטלה אחת משיניהן, ועשאה של מתכת--הרי אלו טמאין. ועל כולן, אמר רבי יהושוע, דבר חדש חידשו סופרים, ואין לי מה אשיב. 

מסרק של פשתן שניטלו שיניו, ונשתייר בו שתיים--טמא; אחת, טהור. וכולן אחת אחת בפני עצמן, טמאות. ושל צמר שניטלו שיניו אחת מבינתיים, טהור; נשתייר בו שלוש במקום אחד, טמא. הייתה החיצונה אחת מהן, טהור. ניטלו ממנו שתיים, ועשאן למלקטת--טמאות; אחת, והתקינה לנר או למיתא--טמאה. 

