השוחה לשתות--המים העולין בפיו ובשפמו, בכי יותן; בחוטמו ובראשו ובזקנו, אינן בכי יותן. הממלא את החבית--המים העולין אחריה, ובחבל שהוא מכונן על צווארה, ובחבל שהוא לצורכה--הרי זה בכי יותן. כמה הוא צורכה--רבי שמעון בן אלעזר אומר, טפח. נתנה תחת הצינור, אינן בכי יותן. 

מי שירדו עליו גשמים, אפילו אב הטומאה--אינן בכי יותן; אם ניער, בכי יותן. עמד תחת הצינור להקר או לידוח--בטמא, טמאין; ובטהור, בכי יותן. 

הכופה קערה על הכותל--בשביל שתידוח, הרי זה בכי יותן; אם בשביל שלא ילקה הכותל, אינה בכי יותן. 

חבית שירד הדלף לתוכה--בית שמאי אומרין, ישבר; בית הלל אומרין, יערה. מודים שהוא פושט את ידו, ונוטל פירות מתוכה, והן טהורין. 

עריבה שירד הדלף לתוכה--הניתזין והצפין, אינן בכי יותן. נטלה לשופכה--בית שמאי אומרין, בכי יותן; ובית הלל אומרין, אינן בכי יותן. הניחה שיירד הדלף לתוכה--הניתזין והצפין--בית שמאי אומרין, בכי יותן; ובית הלל אומרין, אינן בכי יותן. נטלה לשופכה, אלו ואלו מודים שהן בכי יותן. 

המטביל את כליו והמכבס את כסותו במערה--המים העולין בידיו, בכי יותן; ברגליו, אינן בכי יותן. רבי אלעזר אומר, אם אי אפשר לו שיירד אלא אם כן ניטנפו רגליו, אף העולין ברגליו בכי יותן. 

קופה שהיא מלאה תורמוסין, ונתונה לתוך המקוה--מושיט ידו ונוטל תורמוסין מתוכה, והן טהורין. העלה מן המים--הנוגעין בקופה, טמאין; ושאר כל התורמוסין, טהורין. צנון שבמערה--נידה מדיחתו, והוא טהור; העלתו כל שהוא מן המים, טמא. 

פירות שנפלו לתוך המים--פשט מי שהיו ידיו טמאות ונטלן--ידיו טהורות, ופירות טהורין; ואם חישב שיידוחו ידיו--ידיו טהורות, ופירות בכי יותן. 

קדירה שהיא מלאה מים, ונתונה לתוך המקוה--פשט אב הטומאה את ידו לתוכה, טמאה; מגע טומאות, טהורה. ושאר כל המשקין--טמאין, שאין המים מטהרין את שאר המשקין. 

הממלא בקילון--עד שלושה ימים, טמאין. רבי עקיבה אומר, אם ניגבו, מיד טהורין; ואם לא ניגבו--אפילו עד שלושים יום, טמאין. 

עצים שנפלו עליהן משקין, וירדו עליהן גשמים--אם רבו, טהורין. הוציאן שיירדו עליהן גשמים--אף על פי שרבו, טמאין; בלעו משקין טמאין--אף על פי שהוציאן שיירדו עליהן גשמים, טהורין. ולא יסיקם אלא בידיים טהורות בלבד. רבי שמעון אומר, אם היו לחין, והסיקן, ורבו המשקין היוצאין מהן על המשקין שבלעו--טהורין. 

