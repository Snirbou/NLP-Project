שניים טמאין במת--אחד טמא טומאת שבעה, ואחד טמא טומאת ערב. שלושה טמאין במת--שניים טמאין טומאת שבעה, ואחד טמא טומאת ערב. ארבעה טמאין במת--שלושה טמאין טומאת שבעה, ואחד טמא טומאת ערב. כיצד שניים: אדם הנוגע במת, טמא טומאת שבעה; ואדם הנוגע בו, טמא טומאת ערב. 

כיצד שלושה: כלים הנוגעין במת, וכלים בכלים--טמאין טומאת שבעה; השלישי, בין אדם בין כלים--טמא טומאת ערב. 

כיצד ארבעה: כלים הנוגעין במת, ואדם בכלים, וכלים באדם--טמאין טומאת שבעה; הרביעי, בין אדם בין כלים--טמא טומאת ערב. 

אמר רבי עקיבה, יש לי חמישי: השפוד התחוב באוהל--האוהל, והשפוד, ואדם הנוגע בשפוד, וכלים באדם--טמאין טומאת שבעה; החמישי, בין אדם בין כלים--טמא טומאת ערב. אמרו לו, אין האוהל מתחשב. 

אדם וכלים, מיטמאין במת. חומר באדם מבכלים, ובכלים מבאדם--שהכלים שלושה, והאדם שניים. חומר באדם מבכלים--שכל זמן שהוא באמצע, הן ארבעה; אינו באמצע, הן שלושה. 

אדם ובגדים, מיטמאין בזב. חומר באדם מבבגדים, ובבגדים מבאדם: שהאדם הנוגע בזב, מטמא בגדים; ואין בגדים הנוגעין בזב, מטמאין בגדים. וחומר בבגדים--שהבגדים הנושאין את הזב, מטמאין אדם; ואין אדם הנושא את הזב, מטמא אדם. 

אדם אינו מטמא, עד שתצא נפשו: אפילו מגוייד, אפילו גוסס--זוקק לייבום, ופוטר מן הייבום, מאכיל בתרומה, ופוסל מן התרומה. וכן בהמה וחיה אינן מטמאין, עד שתצא נפשן. הותזו ראשיהן--אף על פי שהן מפרכסין--טמאין, כגון הזנב של לטאה שהיא מפרכסת. 

האברים, אין להן שיעור: אפילו פחות מכזית מן המת, ופחות מכזית מן הנבילה, ופחות מכעדשה מן השרץ--מטמאין טומאתן. 

מאתיים ושמונה וארבעים אברים באדם, שלושים בפיסת הרגל, שישה בכל אצבע, עשרה בקורסל, שניים בשוק, חמישה בארכובה, אחד בירך, ושלושה בקטלית, ואחת עשרה צלעות, שלושים בפיסת היד, שישה בכל אצבע, שניים בקנה, שניים במרפק, אחד בזרוע, וארבעה בכתף. מאה ואחד מזה, ומאה ואחד מזה. ושמונה עשר חוליות בשזרה, תשעה בראש, שמונה בצוואר, שישה במפתח של לב, וחמישה בנקביו. וכל אחד ואחד, מטמא במגע ובמשא ובאוהל. אימתיי, בזמן שיש עליהן בשר כראוי; אבל אם אין עליהן בשר כראוי--מטמאין במגע ובמשא, ואין מטמאין באוהל. 

