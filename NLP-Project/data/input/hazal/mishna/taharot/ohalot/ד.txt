מגדל שהוא עומד באוויר--טומאה בתוכו, כלים שבעובייו טהורים; טומאה בעובייו, כלים שבתוכו טהורים. רבי יוסי אומר, מחצה למחצה. היה עומד בתוך הבית--טומאה בתוכו, הבית טמא; טומאה בבית, מה שבתוכו טהור--שדרך הטומאה לצאת, ואין דרכה להיכנס. כלים שבינו לבין הארץ, שבינו לבין הכותל, שבינו לבין הקורות--אם יש שם פותח טפח, טמאים; ואם לאו, טהורים; טומאה שם, הבית טמא. 

תיבת המגדל--יש בה פותח טפח, ואין ביציאתה פותח טפח--טומאה בתוכה, הבית טמא; טומאה בבית, מה שבתוכה טהור--שדרך הטומאה לצאת, ואין דרכה להיכנס. רבי יוסי מטהר, מפני שהוא יכול להוציאה חצאים, או לשורפה במקומה. 

היה עומד בתוך הפתח, ונפתח לחוץ--טומאה בתוכו, הבית טהור; טומאה בבית, מה שבתוכו טמא--שדרך הטומאה לצאת, ואין דרכה להיכנס. הייתה מוכני שלו משוכה לאחריו שלוש אצבעות--טומאה שם כנגד הקורות, הבית טהור. במה דברים אמורים, בזמן שיש שם פותח טפח, ואינה יוצאה, והמגדל בא במידה. 

