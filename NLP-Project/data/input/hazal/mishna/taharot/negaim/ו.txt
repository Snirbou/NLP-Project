גופה של בהרת, כגריס הקלקי מרובע. מקום הגריס, תשע עדשות; מקום עדשה, ארבע שערות. נמצאו שלושים ושש שערה. 

בהרת כגריס, ובה מחיה כעדשה--רבת הבהרת, טמאה; נתמעטה, טהורה. רבת המחיה, טהורה; נתמעטה, טהורה. 

בהרת כגריס, ובה מחיה פחותה מכעדשה--רבת הבהרת, טמאה; נתמעטה, טהורה. רבת המחיה, טמאה. נתמעטה, רבי מאיר מטמא; וחכמים מטהרין, שאין הנגע פוסה לתוכה. 

בהרת יתרה מכגריס, ובה מחיה יתרה מכעדשה--רבו או שנתמעטו, טמאין: ובלבד, שלא יתמעטו מכשיעור. 

בהרת כגריס, ומחיה כעדשה מקפתה, וחוץ למחיה בהרת--הפנימית להסגיר, והחיצונה להחליט; אמר רבי יוסי, אין המחיה סימן טומאה לחיצונה, שהבהרת לתוכה. נתמעטה והלכה לה--רבן גמליאל אומר, אם מבפנים היא כלת--סימן פסיון לפנימית, והחיצונה טהורה; ואם מבחוץ, החיצונה טהורה. רבי עקיבה אומר, בין כך ובין כך, טהורה. 

אמר רבי שמעון, אימתיי, בזמן שהיא כעדשה מובאת. הייתה יתרה מכעדשה--המותר פסיון לפנימית, והחיצונה טמאה. היה בה בוהק פחות מכעדשה--סימן פסיון לפנימית, ואינו סימן פסיון לחיצונה. 

עשרים וארבעה ראשי אברים באדם, שאינן מיטמאין משום מחיה: ראשי אצבעות ידיים ורגליים, ראשי אוזניים, ראש החוטם, וראש הגווייה, וראשי הדדין שבאישה; רבי יהודה אומר, אף של איש. רבי אלעזר אומר, אף היבולת והדלדולין, אינן מיטמאין משום מחיה. 

אלו מקומות באדם שאינן מיטמאין בבהרת: תוך העין, ותוך האוזן, ותוך החוטם, ותוך הפה, והקמטים, והקמטים שבצוואר, תחת הדד, ובית השחי, כף הרגל, והציפורן, הראש, והזקן, השחין והמכווה והקדח המורדין--אינן מיטמאין בנגעים, ואינן מצטרפין בנגעים, ואין הנגע פוסה לתוכן, ואינן מיטמאין משום מחיה, ואינן מעכבין את ההופך כולו לבן. חזר הראש והזקן ונקרחו, השחין והמכווה והקדח ונעשו צרבה--הרי אלו מיטמאין בנגעים, ואינן מצטרפין בנגעים, ואין הנגע פוסה לתוכן, ואינן מיטמאין משום מחיה; אבל מעכבין את ההופך כולו לבן. הראש והזקן שלא העלו שיער, הדלדולין שבראש ושבזקן--נידונין כעור הבשר. 

