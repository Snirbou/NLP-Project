יש בשיער לבן, מה שאין בפסיון; יש בפסיון, מה שאין בשיער לבן: ששיער לבן מטמא בתחילה, ומטמא בכל מראה לובן, ואין בו סימן טהרה. יש בפסיון, שהפסיון מטמא בכל שהוא, ומטמא בכל הנגעים חוץ לנגע--מה שאין כן בשיער לבן. 

יש במחיה, מה שאין בפסיון; ויש בפסיון, מה שאין במחיה: שהמחיה מטמאה בתחילה, ומטמאה בכל מראה, ואין בה סימן טהרה. יש בפסיון, שהפסיון מטמא בכל שהוא, ומטמא בכל הנגעים חוץ לנגע--מה שאין כן במחיה. 

יש בשיער לבן, מה שאין במחיה; יש במחיה, מה שאין בשיער לבן: ששיער לבן מטמא בשחין ובמכווה, במכונס ובמפוזר, ובמבוצר ושלא במבוצר. יש במחיה, שהמחיה מטמאה בקרחת ובגבחת, הפוכה ושלא הפוכה, ומעכבת את ההופך כולו לבן, ומטמאה בכל מראה--מה שאין כן בשיער לבן. 

שתי שערות--עיקרן משחיר, וראשן מלבין--טהור; עיקרן מלבין, וראשן משחיר--טמא. וכמה יהא בלבנונית--רבי מאיר אומר, כל שהוא; רבי שמעון אומר, כדי לקרוץ בזוג. הייתה אחת מלמטן, ונחלקה מלמעלן והיא נראית כשתיים--טהור. בהרת, ובה שיער לבן ושיער שחור--טמא; אין חוששין שמא מיעט מקום שיער שחור את הבהרת, מפני שאין בו ממש. 

בהרת כגריס, וחוט יוצא הימנה--אם יש בו רוחב שתי שערות--זוקקה לשיער לבן ולפסיון, אבל לא למחיה. שתי בהרות, וחוט יוצא מזו לזו--אם יש בו רוחב שתי שערות, מצרפן; ואם לאו, אינו מצרפן. 

בהרת כגריס, ובה מחיה כעדשה, ושיער לבן לתוך המחיה--הלכה מחיה, טמאה מפני שיער לבן; הלך שיער לבן, טמא מפני המחיה. רבי שמעון מטהר, מפני שלא הפכתו הבהרת. בהרת היא ומחיתה כגריס, ושיער לבן בתוך הבהרת--הלכה מחיה, טמאה מפני שיער לבן; הלך שיער לבן, טמא מפני המחיה. רבי שמעון מטהר, מפני שלא הפכתו בהרת כגריס. ומודה, שאם יש במקום שיער לבן כגריס, שהוא טמא. 

בהרת, ובה מחיה ופסיון--הלכה מחיה, טמאה מפני הפסיון; הלך הפסיון, טמאה מפני המחיה. וכן בשיער לבן ובפסיון. הלכה, וחזרה בסוף שבוע--הרי היא כמות שהיית; לאחר הפטור, תיראה כתחילה. הייתה עזה ונעשת כהה, או כהה ונעשת עזה--הרי היא כמות שהיית: ובלבד, שלא תמעט מארבע מראות. כנסה ופסתה, או פסתה וכנסה--רבי עקיבה מטמא, וחכמים מטהרין. 

בהרת כגריס, ופסת כחצי גריס ועוד, והלך מן האום כחצי גריס--רבי עקיבה מטמא, וחכמים מטהרין. 

בהרת כגריס, ופסת כגריס ועוד--הלכה לה האום, רבי עקיבה מטמא; וחכמים אומרין, תיראה כתחילה. 

בהרת כגריס, ופסת כגריס, ונולד לפסיון מחיה או שיער לבן, והלכה לה האום--רבי עקיבה מטמא; וחכמים אומרין, תיראה כתחילה. 

בהרת כחצי גריס, ואין בה כלום--נולדה בהרת כחצי גריס, ובה שערה אחת--הרי זו להסגיר; בהרת כחצי גריס, ובה שערה אחת--נולדה בהרת כחצי גריס, ובה שערה אחת--הרי זו להסגיר. בהרת כחצי גריס, ובה שתי שערות, ונולדה בהרת כחצי גריס, ובה שערה אחת--הרי זו להסגיר. [יא] בהרת כחצי גריס, ואין בה כלום--נולדה בהרת כחצי גריס, ובה שתי שערות--הרי זו להחליט: מפני שאמרו, אם בהרת קדמה לשיער לבן, טמא; ואם שיער לבן קדם לבהרת, טהור. ואם ספק, טמא. ורבי יהושוע קיהה. 

