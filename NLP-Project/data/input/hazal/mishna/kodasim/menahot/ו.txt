אלו מנחות נקמצות, ושייריהן לכוהנים--מנחת הסולת, והמחבת, והמרחשת, והחלות, והרקיקין, ומנחת גויים, ומנחת נשים, ומנחת העומר, ומנחת חוטא, ומנחת קנאות. רבי שמעון אומר, מנחת חוטא של כוהנים נקמצת, הקומץ קרב לעצמו, והשיריים קרבין לעצמן. 

מנחת כוהנים, ומנחת כוהן משיח, ומנחת נסכים--למזבח, ואין בהן לכוהנים; ובזה יפה כוח המזבח מכוח הכוהנים. שתי הלחם, ולחם הפנים--לכוהנים, ואין בהן למזבח; ובזה יפה כוח הכוהנים מכוח המזבח. 

כל המנחות הנעשות בכלי, טעונות שלוש מתנות--שמן יציקה, ושמן בלילה, ומתן שמן בכלי קודם לעשייתן. החלות בוללן, דברי רבי; וחכמים אומרין, אף הסולת. החלות טעונות בלילה, והרקיקין משיחה. כיצד מושחן, כמין כי; ושאר השמן נאכל לכוהנים. 

כל המנחות הנעשות בכלי, טעונות פתיתה: מנחת ישראל--כופל אחד לשניים, ושניים לארבעה, ומבדיל. מנחת כוהנים--כופל אחד לשניים, ושניים לארבעה, ואינו מבדיל; מנחת כוהן המשיח, לא היה מכפלה. רבי שמעון אומר, מנחת כוהנים ומנחת כוהן משיח, אין בהן פתיתה: מפני שאין בהן קמיצה; וכל שאין בה קמיצה, אין בה פתיתה. וכולן, פתיתתן כזיתים. 

כל המנחות טעונות שלוש מאות שיפה, וחמש מאות בעיטה. השיפה והבעיטה בחיטים; רבי יוסי אומר, אף בבצק. כל המנחות באות עשר עשר--חוץ מלחם הפנים וחביתי כוהן גדול, שהן באות שתים עשרה, דברי רבי יהודה; רבי מאיר אומר, כולן באות שתים עשרה--חוץ מחלות תודה והנזירות, שהן באות עשר עשר. 

העומר, היה בא עישרון משלוש סאין; שתי הלחם, שתי עשרונות משלוש סאין; לחם הפנים, עשרים וארבעה עשרונות מעשרים וארבע סאין. 

העומר, היה מנופה בשלוש עשרה נפה; ושתי הלחם, בשתים עשרה; ולחם הפנים, באחת עשרה. רבי שמעון אומר, לא היה להן קצבה; אלא סולת מנופה כל צורכה היה מביא--שנאמר "ולקחת סולת--ואפית אותה" (ויקרא כד,ה), עד שתהא מנופה כל צורכה. 

