הקומץ את המנחה לאכול דבר שאין דרכו לאכול, ולהקטיר דבר שאין דרכו להקטיר--כשר; רבי אליעזר פוסל. לאכול דבר שדרכו לאכול, ולהקטיר דבר שדרכו להקטיר--פחות מכזית, כשר; לאכול כחצי זית, ולהקטיר כחצי זית--כשר, שאין אכילה והקטרה מצטרפין. 

לא יצק, לא בלל, ולא פתת, לא מלח, לא הניף, לא הגיש, או שפתתן פתין מרובות ולא משחן--כשרה. נתערב קומצה בקומץ חברתה, במנחת כוהנים, במנחת כוהן משיח, ובמנחת נסכים--כשרה. רבי יהודה אומר, במנחת כוהנים, במנחת כוהן משיח, ובמנחת נסכים--פסולה: שזו בלילתה עבה, וזו בלילתה רכה; והן בולעות זו מזו. 

שתי מנחות שלא נקמצו, נתערבו זו בזו--אם יכול לקמוץ מזו בפני עצמה, ומזו בפני עצמה--כשרות; ואם לאו, פסולות. קומץ שנתערב במנחה שלא נקמצה, לא יקטיר; ואם הקטיר--זו שנקמצה, עלת לבעלים, וזו שלא נקמצה, לא עלת לבעלים. נתערב קומצה בשייריה, או שייריה בשל חברתה--לא יקטיר; ואם הקטיר, עלת לבעלים. נטמא הקומץ, והקריבו--הציץ מרצה. יצא, והקריבו--אין הציץ מרצה: שהציץ מרצה על הטמא, ואינו מרצה על היוצא. 

נטמאו שייריה, נשרפו שייריה, אבדו שייריה--כמידת רבי אליעזר, כשרה; כמידת רבי יהושוע, פסולה. שלא בכלי שרת, פסולה; רבי שמעון מכשיר. הקטיר קומצה פעמיים, כשרה. 

הקומץ, מיעוטו מעכב את רובו; עישרון, מיעוטו מעכב את רובו. היין, מיעוטו מעכב את רובו; השמן, מיעוטו מעכב את רובו. הסולת והשמן מעכבין זה את זה. הקומץ והלבונה מעכבין זה את זה. 

שני שעירי יום הכיפורים מעכבין זה את זה. שני כבשי עצרת מעכבין זה את זה. שתי חלות מעכבות זו את זו. שני סדרים מעכבין זה את זה. שני בזיכין מעכבין זה את זה. הסדרים והבזיכים מעכבין זה את זה. שני מינים שבנזיר, שלושה שבפרה, ארבעה שבתודה, ארבעה שבלולב, ארבעה שבמצורע--מעכבין זה את זה. שבע הזיות שבפרה מעכבות זו את זו. שבע הזיות שעל בין הבדים, שעל הפרוכת, שעל מזבח הזהב--מעכבות זו את זו. 

שבעה קני מנורה מעכבות זו את זו. שבעה נרותיה מעכבות זו את זו. שתי פרשייות שבמזוזה מעכבות זו את זו; אפילו כתב אחד מעכבן. ארבע פרשייות שבתפילין מעכבות זו את זו; אפילו כתב אחד מעכבן. ארבע ציצייות מעכבות זו את זו, שארבעתן מצוה אחת; רבי ישמעאל אומר, ארבעתן ארבע מצוות. 

