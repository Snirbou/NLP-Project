שום היתומים שלושים יום, ושום ההקדש שישים יום; ומכריזין בבוקר ובערב. המקדיש נכסיו, והייתה עליו כתובת אישה--רבי אליעזר אומר, כשיגרשנה, ידיר הניה; רבי יהושוע אומר, אינו צריך. כיוצא בו, אמר רבן שמעון בן גמליאל, הערב לאישה בכתובתה, והיה בעלה מגרשה--ידיר הניה: שמא יעשו קנוניה על נכסיו של זה, ויחזיר את אשתו. 

המקדיש את נכסיו, והייתה עליו כתובת אישה ובעל חוב--אין האישה יכולה לגבות כתובתה מן ההקדש, ולא בעל חוב את חובו; אלא הפודה--פודה על מנת ליתן לאישה כתובה, ולבעל חוב את חובו. הקדיש תשעים מנה, והיה חובו מאה מנה--מוסיף עוד דינר, ופודה את הנכסים האלו, על מנת ליתן לאישה כתובתה, ולבעל חוב את חובו. 

אף על פי שאמרו חייבי ערכים, ממשכנין אותן--נותנים לו מזון שלושים יום, וכסות שנים עשר חודש, ומיטה, ומצע, וסנדליו, ותפיליו: לו אבל, לא לאשתו ובניו. ואם היה אומן--נותנין לו שני כלי אומנות, מכל מין ומין: אם היה חרש--נותנין לו שני מעצדין, ושתי מגרות. רבי אלעזר אומר, אם היה איכר, נותנין לו צמדו; חמר, נותנין לו חמורו. 

היה לו מין אחד מרובה, ומין אחד ממועט--אין אומרין למכור מן המרובה, וליקח לו מן המעט; אלא נותנין לו שני מינין מן המרובה, וכל שיש לו מן הממועט. המקדיש את נכסיו, מעלין לו את תפיליו. 

אחד המקדיש נכסיו, ואחד המעריך לעצמו--אין לו לא בכסות אשתו, ולא בכסות בניו, ולא בצבע שצבען לשמן, ולא בסנדלים חדשים שלקחן לשמן. אף על פי שאמרו עבדים נמכרים בכסותן לשבח--שאם תילקח לו כסות בשלושים דינר, משביח הוא במנה; וכן פרה--אם ממתינין אותה לאטליס, משבחת היא; וכן מרגלית--אם מעלין אותה לכרך, משבחת היא: אין להקדש, אלא מקומו ושעתו. 

