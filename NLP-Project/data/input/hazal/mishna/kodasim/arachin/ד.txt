הישג יד, בנודר; והשנים, בנידר. וערכים, בנערך; והערך, כזמן הערך. הישג יד בנודר, כיצד: עני שהעריך את העשיר, נותן ערך עני; ועשיר שהעריך את העני, נותן ערך עשיר. 

אבל בקרבנות אינו כן: הרי שאמר קרבנו של מצורע זה עליי--אם היה מצורע עני, מביא קרבן עני; עשיר, מביא קרבן עשיר. רבי אומר, אומר אני אף בערכים כן; וכי מפני מה עני שהעריך את העשיר נותן ערך עני, שאין העשיר חייב כלום; אבל עשיר שאמר ערכי עליי, ושמע העני ואמר מה שאמר זה עליי--נותן ערך עשיר. עני והעשיר או עשיר, והעני--נותן ערך עשיר; רבי יהודה אומר, אפילו עני שבישראל, והעשיר וחזר והעני--נותן ערך עשיר. 

אבל בקרבנות אינו כן: אפילו אביו מת, והניח לו ריבוא, וספינתו בים, ובאה לו בריבואות--אין להקדש בהן כלום. 

השנים בנידר, כיצד: ילד שהעריך את הזקן, נותן ערך זקן; וזקן שהעריך את הילד, נותן ערך ילד. וערכים בנערך, כיצד: איש שהעריך את האישה, נותן ערך אישה; ואישה שהעריכה את האיש, נותנת ערך איש. והערך כזמן הערך, כיצד: העריכו פחות מבן חמש, ונעשה יתר על בן חמש, פחות מבן עשרים, ונעשה יתר על בן עשרים--נותן כזמן הערך. 

יום שלושים, כלמטה הימנו. שנת חמש ושנת עשרים, כלמטה הימנה: שנאמר "ואם מבן שישים שנה ומעלה" (ויקרא כז,ז), הרי אנו למדים כולם משנת שישים--מה שנת שישים כלמטה הימנה, אף שנת חמש ושנת עשרים כלמטה הימנה. הין, אם עשה שנת שישים כלמטה הימנה להחמיר, נעשה שנת חמש ושנת עשרים כלמטה הימנה להקל--תלמוד לומר, שנה שנה לגזירה שווה: מה "שנה" (ויקרא כז,ז) האמורה בשנת שישים כלמטה הימנה--אף "שנה" (ויקרא כז,ה) האמורה בשנת חמש ושנת עשרים כלמטה הימנה, בין להקל בין להחמיר. רבי אלעזר אומר, עד שיהו יתרות על השנים חודש ויום אחד. 

