האומר משקלי עליי, נותן משקלו: אם כסף, כסף; ואם זהב, זהב. מעשה באימה של ידמטיה שאמרה משקל בתי עליי; ועלתה לירושלים, ושקלוה, ונתנה משקלה זהב. משקל ידי עליי--רבי יהודה אומר, ממלא חבית מים, ומכניסה עד מרפקו; ושוקל בשר חמור וגידים ועצמות, ונותן לתוכה עד שתתמלא. אמר רבי יוסי, וכי היאך אפשר לכוון בשר כנגד בשר, ועצמות כנגד עצמות; אלא שמין את היד, כמה היא ראויה לשקול. 

דמי ידי עליי--שמין אותו, כמה הוא שווה ביד, וכמה הוא שווה בלא יד. זה חומר בנדרים מבערכים. חומר בערכים מבנדרים כיצד: האומר ערכי עליי, ומת--ייתנו הירושים; דמי עליי, ומת--לא ייתנו הירושים, שאין דמים למתים. ערך ידי וערך רגלי עליי, לא אמר כלום; ערך ראשי וערך כבדי עליי, נותן ערך כולו. זה הכלל--דבר שהנשמה תלויה בו, נותן ערך כולו. 

חצי ערכי עליי, נותן חצי ערכו; ערך חציי עליי, נותן ערך כולו. חצי דמיי עליי, נותן חצי דמיו; דמי חציי עליי, נותן דמי כולו. זה הכלל--דבר שהנשמה תלויה בו, נותן דמי כולו. 

האומר ערכו של פלוני עליי--מת הנודר והנידר, ייתנו היורשים. דמיו של פלוני עליי--מת הנודר, ייתנו היורשים; מת הנידר--לא ייתנו היורשים, שאין דמים למתים. 

שור זה עולה, ובית זה קרבן--מת השור ונפל הבית, אינו חייב לשלם. דמי שור זה עליי עולה, ודמי הבית הזה עליי קרבן--מת השור ונפל הבית, חייב לשלם. 

חייבי ערכין, ממשכנין אותן; חייבי חטאות ואשמות, אין ממשכנין אותן. חייבי עולה ושלמים, ממשכנין אותן: אף על פי שאין מתכפר לו עד שיתרצה, שנאמר "לרצונו" (ויקרא א,ג)--כופין אותו, עד שיאמר רוצה אני. וכן אתה אומר בגיטי נשים--כופין אותו, עד שיאמר רוצה אני. 

