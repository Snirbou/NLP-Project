חטאת העוף--מועלין בה, משהוקדשה. נמלקה--הוכשרה להיפסל בטבול יום, ובמחוסר כיפורים, ובלינה. הוזה דמה--חייבין עליה משום פיגול ונותר וטמא, ואין בה מעילה. 

עולת העוף--מועלין בה, משהוקדשה. נמלקה--הוכשרה להיפסל בטבול יום, ובמחוסר כיפורים, ובלינה. מיצה דמה--חייבין עליה משום פיגול ונותר וטמא, ומועלין בה עד שתצא לבית הדשן. 

פרים הנשרפים ושעירים הנשרפים--מועלין בהן, משהוקדשו. נשחטו--הוכשרו להיפסל בטבול יום, ובמחוסר כיפורים, ובלינה. הוזה דמן--חייבין עליהן משום פיגול ונותר וטמא, ומועלין בהן בבית הדשן עד שייתוך הבשר. 

העולה--מועלין בה, משהוקדשה. נשחטה--הוכשרה להיפסל בטבול יום, ובמחוסר כיפורים, ובלינה. נזרק דמה--חייבין עליה משום פיגול ונותר וטמא, ואין מועלין בעורות; אבל מועלין בבשר, עד שייצא לבית הדשן. 

חטאת ואשם וזבחי שלמי ציבור--מועלין בהן, משהוקדשו. נשחטו--הוכשרו להיפסל בטבול יום, ובמחוסר כיפורים, ובלינה. נזרק דמן--חייבין עליהן משום פיגול ונותר וטמא, ואין מועלין בבשר; אבל מועלין באימורין, עד שייצאו לבית הדשן. 

שתי הלחם--מועלין בהן, משהוקדשו. קרמו בתנור--הוכשרו להיפסל בטבול יום, ובמחוסר כיפורים, ולשחוט עליהן את הזבח. נזרק דמם של כבשים--חייבין עליהן משום פיגול ונותר וטמא, ואין בהן מעילה. 

לחם הפנים--מועלין בו, משהוקדש. קרם בתנור--הוכשר להיפסל בטבול יום, ובמחוסר כיפורים, ולהסתדר על גבי השולחן. קרבו הבזיכים--חייבין עליו משום פיגול ונותר וטמא, ואין בו מעילה. 

המנחות--מועלין בהן, משהוקדשו. קדשו בכלי--הוכשרו להיפסל בטבול יום, ובמחוסר כיפורים, ובלינה. קרב הקומץ--חייבין עליהן משום פיגול ונותר וטמא, ואין מועלין בשיירין; אבל מועלין בקומץ, עד שייצא לבית הדשן. 

הקומץ, והלבונה, והקטורת, ומנחת כוהנים, ומנחת כוהן משיח, ומנחת נסכים--מועלין בהן, משהוקדשו. קדשו בכלי--הוכשרו להיפסל בטבול יום, ובמחוסר כיפורים, ובלינה; וחייבין עליהן משום נותר וטמא, ופיגול אין בהן. זה הכלל: כל שיש לו מתירין--אין חייבין עליו משום פיגול ונותר וטמא, עד שיקרבו מתיריו. וכל שאין לו מתירין--כיון שקדש בכלי--חייבין עליו משום נותר ומשום טמא, ופיגול אין בו. 

