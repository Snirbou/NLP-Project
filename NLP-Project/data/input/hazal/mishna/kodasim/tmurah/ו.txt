כל האסורין לגבי המזבח, אוסרין כל שהן: הרובע, והנרבע, והמוקצה, והנעבד, והאתנן, והמחיר, והכלאיים, והטריפה, ויוצא דופן. איזה הוא המוקצה, המוקצה לעבודה זרה; הוא אסור, ומה שעליו מותר. איזה הוא הנעבד, כל שעובדין אותו; הוא ומה שעליו אסור. וזה וזה, מותרין באכילה. 

איזה הוא אתנן: האומר לזונה, הא ליך זה בשכריך--אפילו הן מאה, כולם אסורין. וכן האומר לחברו, הא לך טלה זה ותלין שפחתך אצל עבדי--רבי אומר, אינו אתנן; וחכמים אומרין, אתנן. 

איזה הוא מחיר כלב: האומר לחברו, הא לך טלה זה תחת כלב זה. וכן שני שותפין שחלקו, אחד נטל עשרה, ואחד נטל תשעה וכלב--שכנגד הכלב, אסורין; ושעם הכלב, מותרין. אתנן כלב ומחיר זונה, הרי אלו מותרין--שנאמר "שניים" (ראה דברים כג,יט), "שניים" ולא ארבעה. ולדותיהן מותרין--שנאמר "הם" (ראה שם), ולא ולדותיהן. 

נתן לה מעות, ולקחה בהן בהמה--מותרת לגבי המזבח; יינות, שמנים, וסלתות, וכל דבר שכיוצא בו קרב לגבי המזבח--אסור. נתן לה מוקדשין, הרי אלו מותרין; עופות, הרי אלו אסורין. שהיה בדין, מה אם מוקדשין שהמום פוסל בהן, אין אתנן ומחיר חל עליהן--עופות שאין המום פוסל בהן, אינו דין שלא יהו אתנן ומחיר חל עליהן: תלמוד לומר "לכל נדר" (דברים כג,יט)--לרבות את העופות, ויהו מוקדשין. אתנן ומחיר חל עליהן מקל וחומר, ומה עופות שאין המום פוסל בהן, אתנן ומחיר חל עליהן--מוקדשין שהמום פוסל בהן, אינו דין שיהא אתנן ומחיר חל עליהן: תלמוד לומר "לכל נדר", להוציא את הנדור. 

כל האסורין לגבי המזבח, ולדותיהן מותרין. ר' אליעזר אומר, ולד טריפה, לא יקרב על גבי המזבח; [וחכמים אומרין, יקרב.] רבי חנניה בן אנטיגנוס אומר, כשרה שינקה מן הטריפה, פסולה מעל גבי המזבח. כל הקודשים שנעשו טריפה--אין פודין אותן, שאין פודין את הקודשים להאכילן לכלבים. 

