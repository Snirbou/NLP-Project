גיד הנשה--נוהג בארץ ובחוצה לארץ, בפני הבית ושלא בפני הבית, בחולין ובמוקדשין. נוהג בבהמה ובחיה, בירך של ימין ובירך של שמאל; ואינו נוהג בעוף, מפני שאין לו כף. ונוהג בשליל; רבי יהודה אומר, אינו נוהג בשליל. וחלבו מותר. ואין הטבחים נאמנין על גיד הנשה, דברי רבי מאיר; וחכמים אומרין, נאמנין עליו ועל החלב. 

שולח אדם לנוכרי ירך שגיד הנשה בתוכה, מפני שמקומו ניכר. הנוטל גיד הנשה, צריך שייטול את כולו; רבי יהודה אומר, כדי שיקיים בו מצות נטילה. 

האוכל מגיד הנשה כזית, סופג את הארבעים; אכלו ואין בו כזית, חייב. אכל מזה כזית, ומזה כזית--סופג שמונים; רבי יהודה אומר, אינו סופג אלא ארבעים. 

ירך שנתבשל בה גיד הנשה--אם יש בו בנותן טעם, הרי זו אסורה. כיצד משערין אותה, כבשר בלפת. 

גיד הנשה שנתבשל עם הגידים--בזמן שהוא מכירו, בנותן טעם; ואם אינו מכירו, כולם אסורין. והרוטב, בנותן טעם. וכן חתיכה של נבילה וחתיכה של דג טמא שנתבשלו עם החתיכות--בזמן שהוא מכירן, בנותן טעם; ואם אינו מכירן, כולם אסורות. והרוטב בנותן טעם. 

נוהג בטהורה, ואינו נוהג בטמאה; רבי יהודה אומר, אף בטמאה. אמר רבי יהודה, והלוא על בני יעקוב נאסר גיד הנשה, ועדיין בהמה טמאה מותרת להם; אמרו לו, מסיניי נאסר, אלא שנכתב במקומו. 

