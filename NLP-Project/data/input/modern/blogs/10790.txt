אם לא לחיות בשביל לספר , אז לחיות בשביל לא לעצור . 
מליוני אנשים לבד , ואם כבר לבד אז שיהיה בתנועה . 
שנתחמם , שלא נקפא , שלא נשתגע . 
ואם להשתגע אז בקטן , ברגעים הספורים שבהם שום דבר לא ייפול אם אפסיק להחזיק . 
זה היה כמו מבול באמצע הקיץ , אפילו לא היה טעם לבקש את השמש כי היא היתה פה כל הזמן , ועדיין . 
עדיין . 
אוויר יוצא נכנס יוצא , כמו שצריך , רק המינון לא תמיד מדויק , וגם הטיימינג . 
והאיזון , הוא תמיד במקום אחר . 
החלומות שלי עושים את הסדר שאין לי זמן לעשות בעצמי . 
מסדרים כרונולוגית , מתווכחים , נעזרים בדמיון שלי כדי לרקום חלום שהיה יכול להמצא בקלות באיזשהו ספר . 
ציורי מדי בשביל להיות אמין . 
מפחיד להקשיב לחלומות , בייחוד כשהם ברורים מדי כדי להשאיר ספק . 
למרות שתמיד יש ספק , והמשמעות לעולם לא יכולה להיות חד משמעית , אלא שהאמיתות החותכות האלה לא מאפשרות לי בכלל לשאול שאלות , הן שולפות אצבע ומניחות אותה על הנקודות הרגישות , הכואבות , המבולבלות , ופותרות בלי לבקש את אישורי . 
ואני שואלת את עצמי מה אני מנסה לרמות ? 
איזה ציפורן שבורה אני מנסה לאחות ואיזה משקפיים אני לא שולחת לתיקון כי אני מסרבת לקבל את העדשה המפורקת ? 
כמה השתניתי , כמה התקדמתי , איך הכל הולך לכיוון הנכון , הבריא . 
אני פותחת דלתות ומגלה שבילים ומפזרת אינספור סימני שאלה . 
ויש ויש ויש , וזה אפילו לא כביכול , ומשהו תקוע , תקוע עמוק בתוך הגרון . 
הכל קורה בבת אחת ואני נעלמת וחוזרת ומטיילת במרחב שביני לביני , קוראת לעצמי ולא עונה לי , משחקת מחבואים , כמו אוכלת פטרייה שמגדילה אותי ושותה מבקבוק שמקטין אותי , נופלת למאורת הארנב ורצה במעגלים . 
ולאנשהו . 
ומתגעגעת מעט מדי . 
ולפעמים , רק לפעמים מצליחה לדייק . 
המחוגים של השעון זזו לי בתוך הבטן , והדקות שהצטברו דקרו לי בגרון . 
אני לא חושבת שאי פעם הרגשתי את הזמן בצורה כל כך פיזית . 
אני לא חושבת שאי פעם שעון החול היה כל כך מדויק . 
הזכרתי לה שצריך לחבק כבר בהתחלה . 
היא הסכימה והוסיפה שגם בסוף . 
אחר כך ניסינו להבין למה אמא בכלל צריכה ללכת לעבודה ומה אפשר להספיק לעשות בזמן הזה . 
אפשר לצייר ציור ואפשר לסיים את שיעורי הבית , אפשר לרדת לשחק ולקבל מכה בברך ואפשר ללכלך את המטבח . 
לפני כמה חודשים העדפתי לקבל מכה בברך , היום אני מעדיפה לסיים את שיעורי הבית . 
אני גם מעדיפה לצייר ציור , אבל זה פשוט כי אני אוהבת לצייר , ופחות כדי להראות את הציור אחר כך . 
למרות שמותר להראות ומותר אפילו להשוויץ קצת אם כותבים לי דברים יפים ומרגשים שגורמים לי לבכות . 
השבילים נפרשו והתקפלו בחזרה אל תוך כף ידי , מציירים יערות סבוכים וחשוכים , שמפחיד נורא ללכת בהם לאיבוד לבד , אבל ביחד זה כבר קצת פחות מפחיד , וקצת פחות אבוד . 
והביחד הזה נשאר גם כשהמרחק נפרש . 
( אפילו אם זה לא מספיק , היא אומרת , אפילו אם זו קלישאה , אני חושבת לעצמי . 
) כמו לפי איזשהו הסכם בלתי כתוב קמתי לבד , בלי שהיא תגיד שנגמר הזמן ושצריך לסיים , כי כנראה שהיה ברור שהיום אי אפשר להגיד את המלים האלה . 
כשהתקדמתי לעבר הדלת היא הזכירה את החיבוק של סוף הפגישה , ומתוך החיבוק היא איחלה שיהיה חודש נעים , ואמרה שתתגעגע אליי . 
( הרשיתי לעצמי להאמין . 
) אולי זה ביחד שכן נשאר גם כשהמרחק נפרש . 
