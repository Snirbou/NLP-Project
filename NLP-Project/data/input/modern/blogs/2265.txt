( בקשה קטנטנה - אם אתם קוראים פה תגידו לי , אני אשמח לדעת . 
) היום ראיתי תמונות מהתקופה שבה היו טפטים על הקירות , מוזר שעברה כבר יותר מחצי שנה מאז המוות של סבא ( 13.11 ) ושרק פתאום הקירות נראים לי כלכך ריקים , איך לא ראיתי את הריקנות הזו בביקורים הקודמים אצל סבתא , ואיך שדווקא חצי שנה מאז גילוי המצבה חזרתי להרגיש אותה , אפילו בלי לשים לב שזה היום ( רק אחר כך בדיעבד נזכרתי ) . 
כלכך קשה לי להיכנס לשם כל פעם מחדש - כל פינה בבית הזה אפופה זכרונות , איך אפשר להיות כלוא בתוך זיכרונות של משהו שהיה ואיננו יותר , איך אפשר לחיות באווירה הזו בכלל ? 
נכנסתי לחדר שלו והיה שם קצת ריח של בית חולים ( אבל אולי זה פסיכולוגי ) . 
הכורסא שלו הייתה שם , עם השרפרף לרגליים , כלכך בודדה . 
הרגשתי צורך מוחשי לגעת בה אז התקרבתי ונגעתי בכורסא , אולי זה יישמע מוזר אבל כשנגעתי בה הרגשתי חמימות כזו , כאילו הוא יושב שם . 
היה לי קשה אבל לא יכולתי להתפרק כי לא רציתי להעציב את סבתא . 
מזל שבאותו היום עשו לי בדיקת עיניים אז יכולתי 'להאשים' את הבדיקה בדמעות . 
מוזר שדווקא היום האישונים שלי היו מורחבים ( בגלל הבדיקה ) , כאילו באמת הייתי צריכה לראות שם את סבא , על הכיסא שלו עם הרגליים על השרפרף ואני על המיטה או על הרצפה מציירת או משחקת בלגו , או כל זיכרון אחר שיש לי מהחדר הקטן הזה . 
זה נראה כאילו שהאישונים שלי היו מורחבים כאילו כדי לראות אותו ממש שם , על הכורסא שלו , לראות מעבר . 
ואולי אני סתם מדמיינת אבל לא אכפת לי , כולם יודעים שמותר לדמיין כשאתה מתגעגע . 
הפטיפון תוקן , שמענו ביטלס והיה קצת שמח בבית הריק הזה . 
הלוואי שיכולת להיות איתנו היום . 
אני נורא מתגעגעת ( ולא מאמינה שעברה כבר יותר מחצי שנה ) . 
