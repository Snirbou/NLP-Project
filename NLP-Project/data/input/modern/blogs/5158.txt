לפני יותר מעשור , כשהייתי בטירונות אחת מהבנות היתה שרה בסופי שבוע את השיר . 
נדמה לי שזה שיר שהיו שרים עוד בגן . 
מוזר לקרוא ל - 3 מילים שיר ... 
.. 
. 
עסוקה בלי סוף בימים האחרונים נדמה שהעבודה שלי לא נגמרת . 
כל הזמן שיחות טלפון , בקשות , עניינים שוטפים שאני צריכה לטפל בהם וכמה עניינים חדשים ונדמה שאין לי מנוחה לרגע . 
יש רגעים שאני מסתכלת על ערימת הניירות שיש סביבי - פתקים שאני כותבת לעצמי כדי לא לשכוח , דו " חות , מסמכים ורשימת נושאים לטיפול שלא הספקתי לעשות ביום שלפני ועוברת בי מחשבה לקחת את כל הבלאגן שמסביבי ולזרוק הכל לפח . 
אם זה לא מספיק , הבחור מהעבודה מסתובב סביבי יותר בימים האחרונים . 
אני לא חושבת שפתאום , אחרי שעברו כמה חודשים , הוא התחיל להתעניין בי , אבל מדי פעם כשאני קולטת אותו נועץ בי מבטים , או שהוא אומר משהו ובוחן את התגובה שלי , זה גורם לי לתהות אם באמת הנושא אבוד . 
אנחנו משלימים אחד לשניה משפטים , הוא מבין את ההומור הציני שלי ולידו אני מרגישה לרוב שאני במיטבי . 
אני רוצה אותו ככה , כמו שהוא - מקריח , שעיר ועם כרס קטנה . 
שלושת התכונות החיצוניות שהכי הרתיעו אותי בעבר , נראות עליו פשוט מצוין . 
מציק לי שהוא לא עוזב את המחשבות שלי , שאני מרגישה פספוס ענק על זה שאנחנו לא ביחד ובאיזשהו מקום אני עדיין מקווה שזה ישתנה , שהוא ייתן לזה סיכוי ושיום יבוא ואני אתעורר בבוקר לצידו . 
סרטים בזמן האחרון ראיתי כמה סרטים מעולים . 
" בקרוב יקרה לך משהו טוב " הוא אחד מהסרטים הישראלים הטובים יותר שראיתי בשנים האחרונות . 
עלילה טראגית - קומית , יחד עם משחק מצוין של אסי דיין וסצנות סוריאליסטיות גרמו לי להיות מרותקת לכסא במשך 80 דקות משובחות . 
" כסאות מוזיקלים " ו " אהבה באויר " גרמו לי לרצות ללמוד צרפתית . 
בין לבין מעסיקה את עצמי כל הזמן . 
חזרתי לצייר , לקרוא ספרים , ללכת לים , להיפגש כמעט בכל יום עם חברות ולבלות כמעט בכל דרך אפשרית - מסעדות , בתי קפה , סרטים , פאבים ואפילו הלכתי למופע סטנד אפ . 
מנסה לחיות בצורה הכי מלאה שאפשר , מבלי לחשוב על העתיד לבוא . 
אתמול יצאתי מהבית בסביבות השעה 08:00 וחזרתי רק בחצות הליל . 
זה גרם לי לתחושת מחסור רציני בזמן רק שלי , לבד בבית , עם השקט והמחשבות . 
קמתי בבוקר בקפיצה . 
נזכרתי שהיתה אתמול הגרלה של לוטו ולא זכרתי אם שלחתי את הטופס הקבוע שלי או לא . 
" מה אם המספרים שלי יצאו , אחרי תריסר שנים שאני שולחת אותם והפעם לא שלחתי ? 
" התרוצצה לי מחשבה מדאיגה בראש במשך חצי דקה , עד שנזכרתי שהטופס כבר נשלח ביום ראשון . 
ד"ש לברווזים באגם מיטל ורוני נמצאות ברגעים אלו בניו יורק . 
גיסתה של מיטל גרה ליד צפון סנטרל פארק , במרחק הליכה של דקות ספורות מהאגם הקטן עם הברווזים . 
המקום הכי פסטורלי בפארק כולו . 
בהמשך הביקור שלה בארה"ב היא מתכננת גם לטייל בחוף המערבי . 
לפני שבועיים , כשנפגשנו לאחרונה , היא אמרה לי שמה שהיא הכי מחכה לראות זה את השמים שם , כי גם אני וגם בחור שהיא הכירה פעם אמרנו שהם אחרים מאלה שיש פה , אז היא חייבת לראות איך הם נראים . 
חלומות שוב אני עפה בחלומות . 
ושוב אני תוהה אם חלומות , אפילו בחלקם , נועדו להתגשם ? 
צופה מלמעלה על כיכר העיר , עמוסה באנשים . 
תל אביב , העיר שנדמה שלעולם אין בה רגע דל וכולם בה נמצאים בתנועה - בדרך ל ... 
.. 
. 
ופתאום התמונה קופאת , על כל תושבי העיר , כוחות הבטחון וההצלה וההמון שבא לכיכר . 
ראיתי את אותה כיכר בעצרות , בהפגנות ואפילו בחגיגות יום העצמאות , אבל ההרגשה לא היתה אותו הדבר . 
בין ההמון , מנגבת דמעה הפעם החלטתי לחרוג ממנהגי ולהצטרף לאלפים שגדשו את כיכר רבין . 
שלי וענת הצטרפו אלי ובונבון התקשר לומר שגם הוא נמצא , אז שאני אבוא להכיר את החבר החדש שלו . 
הם ביחד כבר כמה חודשים והפעם זה כל כך רציני שלראשונה הוא רוצה לקחת אותו לבית של ההורים , להכיר ביניהם . 
הבחור נראה חמוד אמיתי ונראה שהם מאושרים ביחד . 
עוד 3 חודשים זה יהיה שנה שהוא לא גר איתי . 
עדיין יש בדירה חפצים שלו - כמה חולצות שהוא השאיר אצלי , חגורה ש " אימצתי " אחרי ששאלתי ממנו וכמה מכשירי חשמל . 
אני אוהבת את זה שעדיין יש לו קצת נוכחות בדירה . 
אחרי שהזלתי כמה דמעות בכיכר , החלטתי לפרוש לפני סיום הטקס . 
אני לא אוהבת לבכות ליד אנשים אחרים , אז העדפתי לעלות חזרה לבית הריק . 
השבוע גיליתי ששני השותפים שלי ואני נולדנו באותו השבוע . 
אנחנו לא באותם גילאים , אבל זה היה מצחיק . 
אולי בגלל שאנחנו חולקים את אותו מזל אסטרולוגי , זה גורם לקווי אופי דומים ולכך שאנחנו מסתדרים טוב . 
הפסקה היום לראשונה הרשיתי לעצמי הפסקת צהרים של שעה וחצי . 
רוני ואני הלכנו למסעדה משובחת , אכלנו , ריכלנו והגענו למסקנה שאנחנו צריכות לצאת יותר להפסקות צהרים ארוכות , אבל בפעמים הבאות לעשות זאת כשפסיכו - בוס לא נמצא . 
להפתעתי פסיכו - בוס לא הגיב על כך ש " נעלמתי " , כנראה שהוא לא שם לב כמה זמן הייתי מחוץ למשרד . 
היום הוא התנהג מוזר מתמיד , עקב מחלה . 
הוא מאוד מצחיק כשהוא לא מרגיש טוב והכי משעשע אותי זה התגובות שלו כשאני מראה סימני דאגה והתעניינות , בפעם שעברה כששאלתי אותו איך הוא מרגיש הוא ענה שעדיף שאני לא אשאל שאלות כאלה , הפעם הוא רק קיטר שהוא חלש ויש לו סחרחורות ועשה פרצוף מסכן . 
הוא חזר חולה אחרי שבוע בחו"ל . 
באותו שבוע הוא שלח לי פעמיים דוא"לים , כשלא הגבתי לראשון , הוא חיכה כמה שעות ושלח דוא"ל לרוני , בנסיון לברר אם העברתי לשאר העובדים את מה שהוא יידע אותי בו . 
לדוא"ל השני החלטתי להגיב . 
כנראה שהוא רצה קצת יחס ממני , אז הוא קיבל מנת אמפטיה . 
ביום ראשון בבוקר חיכו לי שני דוא"לים ממנו . 
בשעה 23:00 בשבת , כשהוא ישב בבית , הוא כנראה נזכר בי והחליט לשלוח לי תמונות מאותה נסיעה . 
אולי זה רק הדמיון שלי , אבל נראה שהוא התחיל להיקשר אלי . 
זה מצויין , כי אם הוא גם מעריך אותי וגם נקשר אלי , זה אומר שיש לי סיכוי טוב לשפר את תנאי העבודה שלי . 
אני רוצה לעבוד פחות שעות ולהרוויח יותר כסף ומקווה להצליח להשיג לפחות אחד משני הפרמטרים . 
עצב , שמחה ורגעי מנוחה לשמחתי הרבה בשל יום הזכרון ויום העצמאות יש לי יומיים חופש מהעבודה . 
הבריאות שלי לא במיטבה , אז מאוד רצוי שאני אנוח . 
אתמול , לפני המשחק החלטתי לעשות קצת ספורט , מה שבאמצע הרבע הראשון התברר כצעד לא חכם . 
אם היה לי ספק שיש קשר בין מאמץ גופני לבין הבעיה הרפואית שלי , הוא התבדה . 
הסתבר שגם פעילות ספורטיבית " קלה " גורמת לי לנזקים . 
אבסורד - פעם רק חיפשתי תירוצים להיות פדלאה ועכשיו כשאני רוצה ואוהבת לעשות ספורט , אני לא יכולה . 
בעוד שבועיים אני סופסוף אפגש עם הרופאה המומחית , בתקווה שיש לה תור קרוב לניתוח , שאני אוכל לחזור לעצמי כמה שיותר מהר . 
הגמר של הפיינל פור היה עצוב . 
אני זוכרת לפני שנתיים שכבר בסיום המחצית הראשונה הפכתי את ארון הבגדים בנסיון למצוא חולצה צהובה ועם שריקת הסיום הלכתי עם דנה לפארק הירקון . 
לפני שנה , הבחור שיצאתי איתו ואני צפינו מהגג בכיכר , הופכת לצהובה והעברתי את הלילה חבוקה בזרועותיו . 
והשנה - אין נצחון , אין דנה , אין בחור ויש סיכוי , קלוש ככל שיהיה אבל עדיין קיים , שאני לא אזכה לראות את הפיינל פור של השנה הבאה . 
מחר טל החליטה להשאיר את בעלה היקר בבית ולהצטרף אלי למסיבת סושי בפיג'מה . 
אחרי ההצלחה המסחררת של מסיבת הסושי שארגנתי ביום העצמאות הקודם , חשבתי להפוך את המסיבה למסורת . 
קצת אחרי חצות , עוד לא כיבו את הירח העיניים שלי דומעות מעייפות ומאותתות לי שהגיע הזמן ללכת לישון . 
