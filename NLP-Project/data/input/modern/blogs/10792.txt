לדבר מקטין ולעשות מגדיל . 
הרוח מתגנבת ומרפרפת על שפתיים ועפעפיים והאוויר חוזר לריאות ולגוף . 
ככה נשארים עם טעם של עוד . 
החיוּת הזו מתנועעת , משתגעת מעברו השני של השער ואני מחפשת לפרוץ את המחסום להפוך את הרגעים לשלי את עצמי לעצמי . 
ממקום מושבי באולם אני שותה את האנרגיות שמשתוללות על הבמה , מעירה תאים רדומים , מקנאה בחופש האצור בגוף נטול פחד . 
מבינה את השפה הזו מהמקום הכי בראשיתי , ולא מצליחה לדבר אותה . 
בסופו של דבר האדמה היא זו שבוררת ובוחרת את פיסות השמיים האמיתיות . 
מלים ספורות נשלחות ומקבלות תשובה מיידית והקול הרגוע שמעבר לקו . 
יש אנשים שלהתגעגע אליהם זה אחרת , כמו געגועים לים . 
כה אמרה לי אנה בעודה לובשת מכנסיים וחזיה בלבד , " מה , גם את הפסקת לאכול ? 
ממש רזית . 
" פאוזה . 
" זה נראה כאילו גבהת מרוב שרזית . 
" אני חושבת שזה הדבר הכי מורכב שאנה אמרה לי אי פעם . 
משמח משהו . 
הילה ביקשה שנסובב את הידיים לתוך מפרק הירך . 
אתמול חשבתי שזו טעות , היום חשבתי שזו בדיחה . 
נראה אותה מוצאת את הדרך של היד שלה לתוך מפרק הירך . 
אחר כך היא ראתה קולות חזקות ורצתה לפצוח בריקוד לצלילי מוסיקה קלאסית מהאולם השני . 
אה כן , וכדאי לרדת גם למטה , וגם יותר נמוך . 
סוג של שילוב מנצח שכזה . 
אבל היא לא טיפשה , באמת . 
השפה העברית פשוט קצת מאתגרת אותה . 
לגיטימי , לא ? 
קו 47 בערב , כשאני מזיעה ולובשת סמרטוטים , מרגיש לי די שלי . 
זה נעים , למצוא את המקומות שכבר נוחים ומתאימים ; כמו טרנינג ישן ומוכר , שיש בו איזה חור וחוטים נפרמים וכתם קטן שבמילא אף אחד לא רואה . 
הטרנינג הזה מאזן שמלות חדשות ומתנופפות ומדים , מאזן את כל המקומות שעדיין חדשים ולא לגמרי ברורים לי . 
אני קצת נחנקת וקצת נושמת , קצת צוכה וקצת בוחקת . 
אני מניחה שממש בקרוב דברים יתחילו להתבהר , לפחות בנוגע למה שקורה עכשיו . 
יותר מזה אני לא צריכה . 
רק לחיות את הזמן הזה ולהנות עד כמה שאפשר . 
כשהמחזור מגיע פתאום הכל נראה אחרת . 
הבטן הנפוחה כבר לא מלחיצה , מצבי הרוח מאבדים מהמשמעות שלהם והכאבים בגוף מקבלים הסבר הגיוני . 
זה די מרגיע . 
Want הרבה ים . 
סשן צילומים . 
יותר מאחד . 
רונה קינן . 
יהודית רביץ . 
לקרוא בראש שקט . 
פילאטיס . 
ללבוש בגדים של קיץ . 
דינה , שצקי , שרון , מירה . 
בשביל הכ - י - ף . 
זמן איכות עם עצמי . 
ולא לפחד כלל . 
בזמנים כאלה , אפילו כשאני חושבת על מה שחשוב באמת , זה נעשה בצורת רשימת מכולת . 
חבל שלא על כל הסעיפים אפשר להעביר קו בצורה חד משמעית . 
מנפילת מתח אחת לשניה . 
אפילו הגוף שלי מבולבל , שלא לדבר על הנשמה . 
בא לי להעלים את עצמי , כשבעצם הבעיה היא שאני לא כאן . 
אני אוהבת את הקליפה ורגע אחר כך שונאת אותה , והיא אפילו לא אשמה . 
המראה לא משקרת , אבל העיניים שלי כן , והן משבשות אינפורמציה לשני הכיוונים . 
ביום רביעי בערב לא היתה כלל משמעות , ביום חמישי היא עלתה על גדותיה . 
אני לא מסוגלת להכיל את עצמי , אז למה שמישהו אחר יצליח ? 
ועל אחת כמה וכמה , למה שמישהו יצליח כשאני נאבקת עם עצמי , לא יודעת איך ולאן ועד כמה . 
עד כמה מותר לי להיות אני ? 
ומה קורה אם אני מפסיקה להבין ? 
ומה קורה אם לרגע אחד אני מפסיקה להאשים את עצמי , ורואה שלפעמים גם מישהו אחר לא כל כך בסדר ? 
ומה קורה כשאני מקבלת מחמאות ולא מרגישה שהתאמצתי מספיק בשבילן ? 
ואיך בונים דרכים שלא קיימות ? 
איך מפלסים את הדרך בין ההמון העיוור , המתוכנת , וסוללים שם את דרך האבנים הצהובות ? 
כנראה שתמיד האמנתי לה , כנראה שעדיין , כי עמדתי איתה ולצידה במאבקים על השפיות , על האמת , על החלומות . 
כאבתי איתה , ונלחצתי איתה , וחששתי איתה , וכל כך שמחתי איתה כשהחלומות האלה קרמו עור וגידים והפכו למציאות . 
ואם הייתי שותפה לקסם הזה , למה שלא אצליח לחולל קסם משל עצמי ? 
I just need a hand and a flash light and a voiceinside of me that says that it's alright that i'm alright ( כל מה שצריך זה קצת אומץ לב ? 
) 
