חזרנו הביתה . 
נסיעה של שעה וחצי , עוד חצי שעה אם לוקחים את אחיו . 
ותמיד לוקחים אותו . 
" משפחה לא בוחרים , ובטח שלא את איפה שהם גרים " , הוא אומר לי אחר כך . 
אני מחייכת חצי חיוך . 
צודק , מה לעשות . 
וכל הדרך הילד ישן . 
אנחנו נוסעים עם ריח שרוף של ל"ג בעומר , והוא קצת מצונן . 
נוחר בכיסא שלו , במושב האחורי . 
אני קצת מודאגת , אולי לא טוב לו כל הריח השרוף הזה אבל הוא לא מתבאס , לא מתעורר , רק לפעמים פוקח עין , בודק שכולם מסביב במרחב המוכר , ונרדם שוב . 
אפילו לא התעורר כשלקחתי אותו על הידיים , ולא כשנאבקתי עם החולצה הארוכה שלו , מורידה אותה שלא יהיה לו חם . 
בבית שלנו נורא חם . 
תמיד . 
רק לא בחורף . 
הוא ישן . 
זה הזמן שלנו , אני חושבת . 
בימים אחרים היינו מיד מזנקים זה על זו . 
אבל לא היום . 
ליומיוסרקומה , זה השם . 
האחות הגדולה של קלינט חלתה בסרטן . 
זה התחיל מהרחם , משהו לא היה תקין , וכאבים , ואז גילו . 
הוציאו את הרחם , והפתולוגיה הודיעה אחרי שבועיים שמדובר בסוג דיי אלים של סרטן וצריך מיד להלחם בו . 
אני אוהבת את גיסתי . 
לא בגלל שצריך וכל זה , אלא פשוט בגלל מי שהיא . 
בחורה לעניין , קשוחה , מחוספסת . 
לא מתאפרת , לא מתייפייפת , עם בעל מאוהב וחמישה בנים - הילדים הכי טובים שאני מכירה . 
מאז שזה התגלה כולנו מדוכאים ואני כל הזמן חופרת . 
מה יהיה . 
אמא של קלינט מודאגת . 
היא קראה המון , והנתונים לא משמחים במיוחד . 
כל המשפחה נפגשה בסוף השבוע . 
חתיכת עדר , המשפחה של קלינט . 
האחות הגדולה עם חמישה ילדים , האמצעית עם אחד , השלישית עם שלוש . 
אנחנו עם אחד , ואשתו של האח התאום בהריון . 
ערימה . 
" אני אוהבת את כל הילדים שלי באופן שווה " , לוחשת לי אמא של קלינט כשאני תופסת אותה לשיחה קטנה במטבח , " אבל היא התינוקת הראשונה שלי ! 
" . 
יש לה דמעות בעיניים . 
אני לא רוצה אפילו לדמיין איך זה מרגיש . 
" תשמור על אמא שלי , היא הבת הבכורה שלך , " כתב אחד הילדים של גיסתי , " מגיע לה להיות מאושרת , כי יש לה לב טוב והיא עוזרת לאנשים . 
" ילד בן עשר . 
הוא הקריא את המילים היפות האלו על הקבר של סבא שלו , אבא של קלינט . 
זו היתה הסיבה שנפגשנו אתמול , לציין 13 שנה למותו של האיש שלא הכרתי . 
הוא נפטר מסרטן . 
