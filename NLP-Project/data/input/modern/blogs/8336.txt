לא כתבתי משהו באמת כבר כל כך הרבה זמן שאני פשוט לא יודעת מאיפה להתחיל . 
וזה לא רק שאני לא יודעת מאיפה להתחיל , אני אפילו מפחדת . 
מפחדת לכתוב , לא יודעת כבר איך לגשת לזה , לשם , להזיז את האצבעות , להזיז את גלגלי השיניים החלודים , להביע את עצמי ככה . 
שכחתי איך כל זה נעשה . 
כל צורת ההבעה הזאת נעלמה מתודעתי , כולל אוצר המילים הרחב , פחות או יותר , שהתפארתי בו בעבר . 
נעלם לטובת תצוגה צילומית של העולם . 
לא עוד דרך הידיים , הראש . 
עכשיו העיניים הן הכלי שלי . 
נזנחו הדפים , נזנחה המקלדת . 
נזנחו עפרונות הרישום והצבעים . 
גם כיצד לצייר כבר שכחתי . 
אפילו לא מנסה מפחד שאכשל . 
רק מצלמת עוד ועוד . 
אני חושבת שכבר שכחתי מה הייתי . 
אבל לא שכחתי אתכם , מכריי . 
לרגל יום הכיפורים החלטתי לכתוב . 
מסקנתי היא כי רק במילים אפשר לבקש סליחה . 
רציתי לבקש סליחה שהכרתי אתכם . 
סליחה על הרצון להיות חלק מחייכם . 
סליחה על הנתינה שהענקתי לכם ועל כל הכוונות הטובות , הטהורות . 
סליחה על הכנות . 
סליחה על הנכונות . 
סליחה שהתאכזבתי , שכאב לי , שבכיתי . 
מקווה שתסלחו . 
