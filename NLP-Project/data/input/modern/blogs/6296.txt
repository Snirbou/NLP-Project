" I wish I could eat your cancer when you turn black " קורט קוביין היקר מזמזם לי בראש ומדיה פלייר את השורה היקרה הזאת . 
לא ברור לי מה בדיוק היא אומרת ( רעיונות , מישהו ? 
) , אבל ברור לי שהיא נוגעת בנקודות הכי עמוקות של הלב שלי . 
היא מעבירה בי צמרמורת שאומרת שזה משפט שנולדתי להזדהות עם המהות שלו . 
מן רטט שעובר בכל נימי הדם שלי , שגורם לי סוג של רגישות יתרה למשמע השורה החולנית , ואין לי מושג למה . 
אם לומר את האמת , זאת לא הפעם הראשונה שאני מרגישה כך . 
איכשהו אני כמעט בטוחה שיצאתי כמו שאני ממש בטעות . 
התוכנית הייתה שאני אצא דכאונית קלינית , אבל אני הרסתי הכל כשנולדתי בשנת הארנב . 
שנת הארנב , על פי התורה הסינית , היא שנה שמי שנולד בה יהיה ילד קופצני , היפראקטיבי ועליז בצורה מדאיגה . 
ילדים קשים לגידול שזקוקים בדחיפות לריטלין או למכות קשות בשביל לא להקלע לצרות . 
ואני אכן נופלת בדיוק בהגדרה של " ילדי שנת הארנב " , חוץ מהעובדה שדווקא היה קל לגדל אותי ( אבל זה רק משום שלפי חלק אחר של האמונה הסינית נולדתי בשנת העץ , מה שעושה אותי לילדה שאוהבת צבע ירוק - דשא וגם גמישה פיזית ונפשית . 
ואני נופלת גם כאן בדיוק להגדרה , למרות שאין שום קשר בין שתי ההגדרות , ולמרות שלא ברור לי איך אפשר להוולד באותו היום בדיוק ולהשתייך לשנים שונות , אבל ממילא החשיבה המערבית שלי לא מוצאת שום היגיון בתורה הסינית ) . 
אני כמעט בטוחה שניצלתי מפרוזאק ממש בנס . 
אימא שלי נטלה פרוזאק . 
אבא שלי נוטל תרופה פסיכאטרית אחרת נגד חרדה ודיכאון , שגם היא ממשפחת הפרוזאק הענפה , און אנד אוף במשך הרבה שנים ( רק שעד היום אף אחד לא טרח לספר לי על זה . 
זאת אומרת , היה ברור לי שיש לי גנים של פסיכית , פשוט לא ידעתי שזה בא משני הצדדים ) . 
ואני במקום להיות דיכאונית , אופטימית עד כדי כך שזה מטריד . 
גם כשצריך לשקוע בדכאון , ויש סיבות לעניין , אני לא אשקע בו ( לפעמים כשאני במחזור , אבל זה סתם כי רמת ההורמונים שלי יוצאת מכלל שליטה ) . 
אני לא חושבת שמעולם חשתי דכאון אמיתי . 
בסדר , דאונים קטנים , כל אחד מרגיש אותם , אבל אף פעם לא דכאון שהוביל אותי ליאוש . 
אף פעם לא דכאון שגרם לי לחשוב " וואלה , החיים האלה לא שווים , אין טעם ובא לי להפסיק את הסבל הזה " . 
אפילו בצחוק לא חשבתי על האפשרות של להתאבד . 
פשוט הסוף ניראה לי מסקרן מדי בשביל לוותר על החיים . 
כמו ספרים - אפילו אם הם כתובים ממש גרוע אני לא אעיז להפסיק באמצע . 
מצד שני אני מזדהה עם דכאון . 
מזדהה עם שירי דכאון , תאורי דכאון . 
מבינה . 
זאת אומרת , לא את עניין הרצון להתאבד , אבל אני מסוגלת להבין את חוסר המשמעות של החיים . 
אני מסוגלת לראות את כל הדברים הרעים ולקבל אותם , אבל תמיד יש לי מוצא . 
תמיד יש הסבר ללמה כל זה בעצם בולשיט , ודווקא כי החיים הם טיפשיים וחסרי משמעות , צריך לנסות לחיות אותם על הצד הטוב ביותר . 
בימים האחרונים אני מוצאת את עצמי חושבת דכאון . 
אני לא חושבת על דכאון שלי , אבל טכנית אני הדוברת של המוח שלי . 
חושבת על חיתוך ורידים ועל כל מיני רגשות שבחיים לא חוויתי כאילו היו הדברים הכי קרובים ללבי . 
כל הדברים האלו , באמת גורמים לי לחשוב שהתקלקלתי , שהיעוד שלי היה אחר לגמרי . 
שכמעט ונדונתי לחיים של דכאון ושל כימיקלים בשביל להסדיר אותו . 
ובזמן האחרון אני מכירה יותר מדי אנשים שהם באמת בדכאון קליני . 
וכל - כך אני רוצה להגיד להם " היי , תראו , אני בדיוק כמוכם , אבל אתם יודעים מה ? 
אני לקחתי את החיים שלי בידיים , והחיים שלי תמיד יהיו טובים גם אם הם ממש רעים , כי אני פוסטמה , אז אני תמיד אמצא איך הם טובים " . 
ואני כל - כך רוצה להיות מסוגלת לקחת את הדיכאון שלהם ולאכול אותו בעצמי , כי אני יודעת שאוכל לעכל אותו . 
פשוט כי בשביל שלא אהיה עוד נפש אבודה ומסכנה מישהו טרח להזריק לי כל מיני דברים ישר לתוך הגנים , ועשה אותי לא כשירה לדכאון . 
אני לא מצליחה להחליט אם אני פרנואידית שאני חושבת כך , או שאני פשוט טיפשה . 
אני מכחידה את גלי הנוסטלגיה ודוחפת אותם עמוק אל תוך השכחה שמצטברת לי באחורי הראש . 
שם לא יציקו לי . 
לא אתן שיצמידו אותי לקרקע ויפגמו במעוף האופטימיות שאופף אותי בימים כסדרם . 
קראו לי נאיבית , אמרו שאני מתעלמת מן המציאות , אבל לא דבר כעבר יכשיל אותי , בטח לא הטוב שבו . 
בינתיים איני יכולה להרשות לעצמי לתת לנצנוצי שמלות ונעליים מחלונות ראווה בדיזנגוף להעכיר את מצב רוחי . 
ולא בכל רגע נתון חזקה אני מספיק בכדי להתמודד עם הגאות ששוטפת את הגרון והעיניים , ומעלה טעם של מלח הים שאותו שכחתי יחד עם שגרת הקיץ . 
תני לי ללכת בדרכים השונות ולהרגיש התעלות רוח להחליק על משטחי שיש שחורים ומבריקים כאילו אין מחר להתרוצץ במעגלים ולרקוד כמו שאני אוהבת תני לחיוכים קטנים ולאיפור שחור מסביב לעיניים לשמחני עד אין קץ ולצעיפים שזורים בורדו לטרנינגים רכים כמו דובוני אכפת - לי לרגש אותי ולעיניים כחולות להיות מושא אהבתי קחי את הכאב יחד עם הקטנוניות ומצבי הרוח הרעים תני לי חברות ואהבה למדי אותי להתחבר לאנשים למדי אותי להגיד תודה בכל מצב הכיני אותי לבאות והרשי לי להיות חזקה והלוואי אוכל לבטוח בך ולהשלים איתך באשר תהיי קודם נופלים העפעפיים , כבדים , נשמטים כמו קורסים מעומס פתיתי שלג צחורים . 
ריס לריס נדבק , והראש נסגר . 
לשם האביב כבר לא מגיע . 
הצורות מתאבנות בקור , טיפות שמפסלות שבילים דקים בעת הפשרה אין . 
רק בזוויות העיניים נצנוצים של סגול לא אמיתי , דימיון שבוקע מתוך חיים ללא צבעים . 
ומי יודע מה עוד נבצר מלראות . 
