בלוג חדש , והפעם בהתכווננות למרכז אליו את הכל , את התכנים שהופנו עד כה לכמה וכמה בלוגים בו זמנית , התכנים שפוצלו ופוזרו , קוטלגו ומוינו . 
( אני מרגישה כמתארת בית אריזה , או איזושהי סלקציה . 
) בכל אופן , הכוונה והמטרה הפעם היא להגמל מבלוגים אחרים , להגמל מההפרדה שעשיתי לעצמי בתוכי ולנסות לאחד את עצמי בבלוג אחד . 
ביליתי עכשיו כמה שעות עם לירון . 
היה ממש נחמד , הצלחתי לצאת מהבאסה שלי וקצת להתרחק מהמחשבות המיואשות והריקות שלי לזמן מה . 
קשה להגיד שהייתי או שאני עכשיו מאושרת , אבל משהו בי קצת נרגע . 
אני נורא אוהבת את לירון ולהיות בחברתה כמה שעות נתן לי הרגשה שאני לא לבד , ושכן יש מישהו שאוהב אותי ואכפת לו ממני . 
( חוץ מהמשפחה . 
) אני עוברת עכשיו תקופה מאוד לא סימפטית . 
הימים האלה הם מהסוג הגרוע ביותר , מהסוג שבו אני לא מחכה כמעט לכלום , אלא רק מחכה שדברים יסתיימו , מהימים האלה שאני רק מחפשת את הקץ של התקופה הזו , רק מחפשת את השינוי הקרוב . 
אני לא מרוצה מכלום , פרט לאומץ שתוקף אותי מדי פעם וגורם לי להיות מאוד גאה בעצמי ומאוד מופתעת מעצמי . 
פרט לזה אני כל הזמן חסרת שקט ומנוחה , לא מרוצה מההחלטות שלי , לא מרוצה מהמקום בו אני נמצאת ומהדברים שאני עושה ובעיקר לא מרוצה מזה שאני לא יודעת מה אני כן רוצה . 
זה מוזר , לכתוב בבלוג בלי היכרות עם הדמות שעומדת מאחוריו . 
בבלוגים האחרים כבר נהיו לי דמויות , סגנון כתיבה שמיוחד לבלוג , נושאים , עומקים , הכל נהיה כל כך קבוע ומוגדר ובאיזשהו מקום זה הגביל אותי , זה חסם והקים מחיצות בתוכי ופתאום אני לא אני שלמה , אלא כמה דמויות בגוף אחד שצריך למיין את התכנים שלהם . 
זה לא שהבלוג הזה יהפוך אותי שלמה לפתע פתאום , אבל זה צעד , אולי סמלי , יותר מכל דבר אחר , אבל הוא צעד , ואני מקווה שגם הוא יעזור איכשהו . 
אז שיהיה בהצלחה . 
( לא , בבקשה בלי תגובות ברוכה הבאה ובהצלחה , אני באתר הזה כבר שנתיים וחצי , give me a break . 
) 
