כרגע קראתי בלוג מתחילתו ועד סופו . 
חיים שלמים שהתקיימו במקביל לשלי , כמו לקרוא בספר הסטוריה , עד שבלי לשים לב הגעתי למרץ אלפיים ושבע , שזה לא הסטוריה בלי שמץ של ספק . 
לאחרונה נראה שאני חייה את כל החיים של כל האחרים , ורק שלי מונחים בפינה , שימתינו . 
גם בבוקר . 
קראתי וקראתי , בלעתי את הספר , וכשסיימתי לא נשארה אני ; כשהתיישבתי על כיסא הרגשתי סרסיי , כשהנפתי את הראש הרגשתי ג'יים . 
דווקא כשהאפשרות קיימת , ממשית , אני מתקפלת . 
בורחת . 
כשהכל בראש ומחשבות ופנטזיות זה בסדר , אבל אסור לשנות את המציאות . 
להתקדם . 
זה אומר שנוח לי איפה שאני ? 
אם היה לי נוח לא הייתי מחפשת . 
לא הייתי מרגישה את החסר הזה . 
לא ? 
לא , אני בכלל לא יודעת . 
במסגרת המלחמה שלי בכתיבה אני חוקרת , מנסה להבין מה הבעיה . 
זו העיר ? 
הכביש שבחוץ ? 
אם הייתי גרה במושב ומאזינה לצרצרים , המחשבות שלי היו צלולות מספיק כדי שאפשר יהיה להעבירן לדף ? 
או שאלה המחשבות עצמן , וכל הרעש והעייפות הם סתם תירוצים ? 
אין בי את מה שדרוש על מנת לטוות מבנים מורכבים ועדינים מהמילים , ועליי להכיר בזה ולוותר . 
להתמקד במה שאני כן טובה בו . 
... מה מזה מעניק לי אושר ? 
כששואלים אותי מה התחביבים שלי , אני עונה את הדברים הרגילים : טלוויזיה , ספרים , מחשב , מוזיקה . 
מוזיקה . 
כל אלה פסיביים כל כך , כל כך שזה מתסכל . 
הייתי רוצה ליצור . 
להיות עילוי על גיטרה או פסנתר , לשחק , לרקוד . 
לכתוב ... 
.. 
. 
ואחרי כל זה , הפסקתי את הטיולים . 
קצת לא באשמתי ; קצת כן . 
אני חייבת לחזור לזה , בשביל עצמי . 
בשביל העתיד , ובעיקר עבור ההווה . 
הוחלט . 
בקיץ לא אפסיד את הטיול ובשנה הבאה אקים קבוצה . 
הרי בשתי הפעולות היחידות שאי פעם העברתי , הראשונה על תקן מדריכה והשנייה על תקן עוזרת - שדואגת - שיהיה - בסדר , נהניתי בצורה יוצאת דופן . 
ממש היה לי כיף , ויצאתי עם כזאת הרגשה טובה . 
אני יכולה . 
טוב , בחזרה לעתיד . 
מה כן גורם לי אושר עכשיו , בימים אלה , לא אם - ואולי - והלוואי ש ? 
הערבית . 
זו הייתה החלטה טובה . 
כמה כיף לכתוב את זה . 
אני באמת אוהבת שפות , ובמיוחד אני אוהבת את איך שלאט לאט , בלי להרגיש כמעט , אני מצליחה להבין . 
כמה משפטים של אבו מאזן , הרבה פחות משפטים של המדריך בסיור ביפו ( הוא דיבר במדוברת ... 
.. 
. 
) . 
להבין . 
אני אוהבת גם את הקישורים . 
נתקלים במילה חדשה , ופתאום אני נזכרת בסיפור מלפני שנתיים , בשיר מהגדנ"ע או סתם במילה מוכרת בנטייה אחרת , זורקת את הפירוש לחלל האוויר , והוא נכון . 
זה כמו משחק . 
עזבתי את המקלדת לרגע כדי לקחת מים , והשטף נגמר . 
חבל . 
ברכותיי , זה הפוסט הכי ארוך שכתבתי מזה זמן רב . 
והיי , אפילו לא הזכרתי שנשבר לי השולחן בסלון . 
