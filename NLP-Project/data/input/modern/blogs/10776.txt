מאתמול בערב : והיום ... 
.. 
. 
קצת מפחיד כשהיום מסתדר לי כמו שרציתי ואפילו היו לי הפתעות נחמדות שלא ציפיתי להן . 
ממש מזל שאביטל שוב לא נמצאת מחר , שיהיה משהו נגד עין הרע . 
אז אני אעשה שוב שיעור מתיחות , לא יזיק . 
אף אחד לא יהרוס לי את בוקר שישי שהוקדם לחמישי אחר הצהריים . 
גם הבוקר של יום חמישי יהיה בוקר של שישי , אבל מהסוג הישן . 
ככה זה כשבוקר יום שישי נהרס על ידי העבודה , צריך להזיז אותו לזמן אחר . 
יש דברים שאי אפשר לוותר עליהם . 
אין לי שום דבר עמוק או משמעותי במיוחד להגיד על שצקי ובכל זאת ממש בא לי להגיד עליה משהו , כי השיעורים שלה נפלאים לי , יש בהם גם בסיס וגם תרגילים מאתגרים והיא מתייחסת אליה הרבה , היא מקסימה , ושיעורי הקלאסי האלה שלה הם אחד הדברים היותר טובים שנכנסו לי לאחרונה ללו"ז . 
כמה נפלא לבוא ולא לפחד לבכות , ולא לפחד לא לבכות . 
כמה נפלא לא להלחץ כל כך מכל דקה שחולפת , כמה נפלא להרגיש קצת שקט . 
הגשם מרעיש על החלונות ועם האקוסטיקה המזעזעת שם זה באמת נשמע מפחיד , היא מסתכלת למעלה בתגובה על הרעשים המיוחדים ולי זה לא מזיז , אולי אפילו משמח , כי אני מרגישה ממש בטוחה והתנור מחמם אותי וטוב לי , ממש טוב לי להיות שם . 
דברים מתחברים ומובילים אחד לשני כמו שאני אוהבת וגם מה שמציק ומטריד ניתן לעיכול , כי יש לי זמן ומקום , ולפעמים זה בדיוק מה שצריך . 
ינואר נגמר ואני מרגישה שיש קצה חוט . 
השנה הזו התחילה עם הרבה רעש מכל הכיוונים , אבל לרגע יש תחושה שאם אני ארצה מספיק , ואם אני אתעקש עליו , אני אקבל את השקט שלי בחזרה ... 
.. 
. 
אני נכנסת לשיעור באולם ענקי . 
אני שמה את הדברים שלי בצד ומחפשת מקום לעמוד בו אבל האולם מפוצץ . 
אני רצה ונעמדת במסדרון , מחוץ לדלת הפתוחה . 
דינה קוראת לי ומבקשת מהשורה שעומדת מאחוריה לפנות לי מקום . 
בסוף היא מפצלת את השורה לשתיים ומעמידה אותנו בצורת מסרק . 
אנחנו עושים את התרגיל הראשון בחימום שלה כאילו היה הקומבינציה ויש לה שולחן גדול שהיא מדגימה עליו איך היא רוצה שנבצע את הקומבינציה ; כאילו אנחנו מנסים לדחוף את השולחן ולשבור סירים גדולים . 
היא מבקשת לראות שינוי באופי של התרגיל מהפעם הקודמת שעשינו אותה , בה ההנחיה היתה קצת יותר עדינה . 
אני ממש מנסה אבל מרגישה קצת מגוכחת כי אני לא באמת מרגישה צורך לשבור סירים בקומבינציה הזו . 
אחר כך קבוצה של בנות יוצאת ואנחנו רואות שלדינה יש חנות משלה , השם המלא שלה כתוב על חלונות הזכוכית בעברית ובאנגלית בצבע זהב . 
בפנים יש מכונת כתיבה והרבה מאוד גומיות לשיער וטבעות מחרוזים . 
זה מקום קטן ומקסים וממש מגניב . 
דינה עצמה לא נמצאת בחנות שלה . 
אני מסתכלת החוצה ורואה מספרה וממליצה למישהי ללכת לשם אבל זה רק כי זו המספרה היחידה שאני מכירה , למרות שמעולם לא הסתפרתי בה . 
אני רואה מישהי שפעם היתה קצת חברה שלי נכנסת לשם לעשות פן למרות שהשיער שלה כבר חלק לגמרי . 
תספרי עד שלוש ותסגרי את הדלת , אני רוצה להגיד לה . 
זה לא צריך להיות כל כך קשה ... 
.. 
. 
אני מבטיחה שיכאב פחות אם לא נקשור את קצה החוט , כבר החלטנו ככה מזמן , לא ? 
לפרקים אני מצליחה להבין אותה כל כך ואני לא יודעת אם זה יותר טוב או רע . 
אולי זה בעיקר מפחיד . 
היא שולחת מלים יפות בקול החמוץ - מתוק שלה ואני לא יודעת מה היא מצפה שאני אבין . 
אני מנסה לעשות סגירה ביני לבין עצמי ויודעת שלבד אי אפשר לסגור קצוות של שתיים . 
אני יכולה לטרוק את הדלת שוב , אבל זה לא אומר שהיא לא תהיה שם מהצד השני של הדלת הסגורה , שולחת אור למנורה ורעשים לראש . 
לפעמים צריך לדעת שמישהו סוגר לך את הדלת ומתחיל להתרחק ממנה לאט ובבטחון . 
הבוקר התחיל מאוחר והגוף שלי איפשר לעצמו קצת שקט לשם שינוי . 
העברתי תמונות של לילה למחשב ולנגד עיניי נפרש ביחד שלם דרך פנים צוחקות ורציניות , דרך רגליים משתרגות וסוודרים בצבע זהה שמתמזגים אחד בשני עד שהדרך היחידה להבין איזו יד שייכת למי היא על פי צבע הלק . 
לפעמים אני מבינה שהלב שלי עדיין שם . 
קצת נסגר בתוך עצמו לפעמים וקצת מתמכר לחלומות , קצת מרדן וקצת מתסכל , אבל שם . 
איפשהו . 
פועם מהר מבלי ידיעתי . 
מפחד להשאר לבד . 
מהסס . 
מנסה ללמוד לאהוב במציאות . 
קפצתי מבית קפה בנמל לבית קפה במרכז תל אביב . 
עשיתי פדיחות כשאמרתי שהמלצרית בטח חושבת שאני שרמוטה ולא שמתי לב שהיא עומדת ממש מעבר לכוננית . 
קפצתי לסטודיו ולרגע שאלתי את עצמי אם הייתי אמורה להחליף את המורה לפילאטיס , ואז הבנתי שכנראה מדובר על גליה אחרת . 
ברגע האחרון שיניתי את דעתי והחלטתי על שיעור מתיחות , לא לפני שהמעיל ההורס שלי שוב קיבל מחמאות . 
בלילה הגעתי לתמונע כמה דקות לפני פתיחת הדלתות , וגיליתי שהן כנראה היו פתוחות כבר הרבה זמן . 
כמעט התייאשתי אבל אז מצאתי את שני הכסאות האחרונים שהיו פנויים . 
מהגבוה אפשר היה אפילו לראות את רונה . 
את השירים הראשונים העברתי במבטי פינג פונג בין הבמה לפתח הכניסה , אבל ברגע שהאלכוהול הגיע וקצת אחריו גם לירון , יכולתי להרגע ולעזוב את פתח הכניסה בשקט ולהתמקד בשירים בגרסאות האקוסטיות היפהפיות ובגלים ששלח האלכוהול לכל הגוף שלי . 
המגפיים והצעיף שלי היו ורודים והקוקו היה גבוה במיוחד ובקושי הרגשתי שזו אני , רק הרגשתי שבא לי שיהיה לי כיף , ובא לי להרגיש . 
הבוקר מתחיל עם כאב ראש וכאב בטן וקושי לישון כמו שצריך . 
אני אוספת את כל החלקים המפוזרים שלי ומחליטה לא לוותר לעצמי , כי זה יהיה אפילו יותר גרוע . 
אז אני לא אוכלת כלום ומגיעה לשיעור עם חוסר שעות שינה ובטן מרוקנת לחלוטין . 
השרירים תפוסים מהמתיחות של אתמול והפוקוס נבלע איפשהו בפינה שאני לא מצליחה להגיע אליה . 
למרות זאת אני מצליחה להנות מעבודת הגוף העייף ומדאבל פיקה חלק שיוצא כשאני ממש לא מצפה לו . 
בדרך הביתה אני חושבת על עניינים לא פתורים . 
כאלה שנוצרים בגלל ערבוב לא זהיר של דמיון ומציאות . 
אני נזכרת בצליל מכוון ובפיונה אפל ומצליחה להבהיר לעצמי מה תוקע את הלב שלי כל כך . 
לו רק היה אפשר להפגיש את שני הקווים המקבילים האלה ולפוצץ כמה בועות בדרך ... 
.. 
. 
