הייתי אוכלת - מחרבנת , אוכלת - מחרבנת . 
בכל שאר שעות היום הייתי עושה דברים בכדי שלא אחשוב על זה שאני צריכה לאכול - לחרבן , לאכול - לחרבן . 
לפעמים מה שבחרתי לעשות זה לאכול עם אנשים . 
למרבה המזל לא הספקתי לפתח שום הפרעה שמנעה ממני לעשות כך . 
באיזשהו שלב , בניסיון להיות עוד פחות מופרעת ועוד יותר נורמלית בחרתי גם בפעילות שנהוג לכנותה עבודה . 
בעבודה אני מן הסתם לא אוכלת ובוודאי שלא מחרבנת , אז ניתן להגיד שהיא מסיחה את הדעת במידת מה . 
כשהתחלתי לעבוד שאלו אותי כולם איך בעבודה . 
אמרתי " בסדר - ממש - בסדר " , והאמת היא שזה היה נכון . 
עוד אוסיף ואומר שזה ממשיך להיות נכון . 
העבודה שלי בסדר גמור . 
אולי לא כיף גדול , אבל היא מתאימה לי ובסך הכל נוחה . 
שום דבר דרמטי לא קורה בחיי והכל בסדר . 
אלא שהעדר הדרמה הפך לדרמה עצמה . 
שום דבר לא מלהיב , הפכתי למשעממת . 
אני קמה בבוקר ואוכלת - מחרבנת , עובדת , עושה פילאטיס , חוזרת הביתה אוכלת - מחרבנת , קוראת ספר , מכבה את האור והולכת לישון בכדי שאוכל לקום ולאכול - לחרבן וללכת לעבודה וכך הלאה והלאה . 
כל הימים נראים פחות או יותר אותו הדבר . 
הבעיה היא שאני אדם אינטנסיבי מדי מכדי שהחיים שלי יראו כך . 
זה כמו שאני לא אוהבת בריכות . 
אפשר להגיד שהן קצת כמו ים כי הן מקווה מים ששוחים בו , אבל האמת היא שהן מזוייפות ומוגבלות ולא דומות כלל וכלל לים על מגוון האפשרויות האינסופי שבו . 
כמו שאני לא אוהבת מזגנים כי הם נושפים אוויר לא אמיתי , ואני לא אוהבת כמה שכולם חיים על ניוטרל כל הזמן . 
אני נרקומנית . 
אני רוצה עוד ועוד ושום דבר אף פעם לא מספיק . 
בטח לא חיים קטנים ושגרתיים . 
אתמול היה לי יום כיפי עם פילאטיס , עם תמר , עם גליה , עם הפסיכולוגית שלי . 
עם הסרט שראינו שתורגם מאנגלית להולנדית ואחר - כך שוב לאנגלית , ולכן היו משפטים כמו " I want to you go meerjklogenj " , וצחקנו כמו מטורפים , למרות שלא נידמה לי שזאת הייתה קומדיה . 
ולא היה אכפת לי בכלל שהיה שם " אדון חדרים אפלים ומאובקים " , כי כן , זאת דרמה . 
הכל בחיים זה דרמה , לפעמים אפילו חיבוקים הם דרמה . 
אתמול לא הייתה לי עבודה וגם היום לא הייתה לי עבודה , אז הרגשתי נפלא . 
לקחתי את האוטו ונסעתי לפיזיותרפיסט שלי ( אחרי שבבוקר עשיתי פילאטיס ואחרי שאכלתי - חרבנתי ) . 
הגעתי והייתה שם שדונית קטנה ולכן נאלצתי לחכות על הספה הבז'ית שלו . 
אלא שבעודי יושבת ומאזינה לשאנסונים צרפתיים צלצל בפעמון אדם בעל שיער לבן וכרס גדולה שלא הכרתי , והתברר שהתור שלי בכלל נקבע למחר ( לזמן בו אני דווקא כן עובדת ) . 
ובשעה שניסיתי לנהוג הביתה הרגשתי איך טיפות גדולות וחמות מתגלגלות במורד הלחיים המאדימות שלי . 
לא הצלחתי לגרום להן להפסיק ולפרוץ . 
לא עוזר שמיקי מסמס לי ולא עוזר שהבן של הסופרת מתקשרת כל יום ואני לא ממש מסננת אבל גם לא ממש עונה . 
הבעיה היא שאני רוצה את האמרקיאי שתמר פגשה בחדר הכושר שירים אותי על זרועותיו וינדנד אותי על הערסל שלו במרפסת , ויגיד לי שאני הכי יפה . 
אני רוצה ליצור ולהוציא את הפנוכו שלי ולדעת ממה אני רוצה עוד ועוד ולא יכולה להגמל . 
כן , מילת השבוע היא ללא ספק דרמה . 
סמסתי , " סליחה , העבודה מחרבת את חיי , באופן כללי אני לא לגמרי קיימת " . 
חשבתי , מקומות שהם כמו איים שקפאו מזמן שחלף . 
ורק אני , הזמן עובר , אבל יש דברים שלעד ישארו ( כמו אופניים חונים במרפסת או הילדה שהייתי , הילדה בתמונות ) . 
אמרתי " אני מאמינה שאתאהב , אבל יהיה רק אחד ואיתו גם אתחתן . 
אני לא אתחתן בקרוב , והוא לא יבוא כשאהיה בת עשרים , לכן כרגע אין ולא תהיה לי אהבה " . 
אני לא מרגישה צורך לישון . 
קודם , הייתי עייפה , ממוטטת . 
נפשית כמעט ולא הצלחתי לעלות את המדרגות או לסובב את המפתח בתוך המנעול . 
נחבטתי במשקוף , הרגשתי איך עוד סימן כחול נוצר לי על הירך . 
כעת אנרגיה חמה ומוזרה זורמת לי בגוף , והנקבוביות שלי ערות , המוח שלי חד . 
הידיים מקלידות אות אחר אות , הנה אני פה . 
דברים שגורמים לי להרגיש דפוקה : אדם זורק עלי עטים , זורק עלי שקיות עם נעלים , מאיים להגיש נגדי תביעה ועוד רגע מתפוצץ לו הוריד במצח מרוב עצבים ( יונתן : " איך מאייתים עשתונות ? 
" ) . אני חושבת , " אוי , איזה יום נפלא , הלוואי ותמיד יהיה כך בעבודה " . 
היום אני לא מוצאת שקית , נחבטת במשקוף של הדלת . 
אומרת לעצמי " רק עוד שלוש וחצי שעות , שלוש וחצי שעות " . 
נורא נורא רוצה להתפטר . 
חוזרת הביתה ומחייכת , יש לי הרבה מאוד מרץ . 
אתם וודאי אינכם מודעים לכך , אבל אני כן , מפני שלפחות פעם בשבוע אני מתעוררת ב - 5 בבוקר , ולכן אני עומדת לספר לכם שכבר לא חורף . 
זאת אומרת , מעבר לעובדה המאוד ברורה שהימים הולכים ומתחממים , הם גם הולכים ומתארכים . 
למשל אם לפני שלושה שבועות הייתי מתעוררת אל תוך מציאות שבה השמיים היו שחורים כל - כך שנידמה היה שהשמש לא תזרח עוד לעולם , השבוע התעוררתי והשמיים היו בצבע כחול טורקיזי ממש . 
כזה שאמר " בקרוב השמש תקפח על ראשיכם הקטנים והריקים . 
שיהיה לכם יום נפלא ! 
" , וכך ידעתי שאני אכן מריחה את האביב בפתח ( או את משאית הזבל שתמיד חונה ברחוב שלי בשעה הזאת , לא יכולתי להיות בטוחה ) . 
כשחזרתי מהעבודה , בהיותי בחורה טובת לב עד מאוד , עזרתי לזקנה לחצות את הכביש . 
זה הלך כך - הזקנה עמדה מול מעבר החצייה , עמדה וחיכתה שאיזו מכונית תעצור לה . 
אלא מה , כזאת זקנה , מי יעצור לה ? 
אז היא חיכתה וחיכתה , עד שהגעתי אני . 
נעצרתי אך לרגע , עשיתי יפה יפה חנדעלעך עם העיניים לנהג הג'יפ השחור שנתן לי לעבור , ואחריו לבחור שרכב על האופנוע ולמכונית כחולה . 
ברגע שהם עצרו - הופ חציתי , והופ חצתה גם הזקנה . 
הערב שלי התחיל כשגיא , הבן של הסופרת ועוד סטודנטית לפסיכולוגיה - ספרות שהתלוותה אליהם , בהו לי בישבן . 
זה קרה משום שבדיוק כשעליתי במדרגות הנעות נפתח לי השרוך של המגף והייתי צריכה לרכון מטה ולקשור אותו . 
הדבר גרם לישבן שלי להזדקר אל - על , וכל השלושה שעמדו והמתינו לגברת , קרי אני , שתועיל בטובה להגיע ( נו , אבל לסרטים יש פרומואים ארוכים מדי , ולא , לא איחרנו ) , ניצלו את ההזדמנות הנהדרת ובחנו את אחורי . 
אחר הם התלחששו ואמרו שמזל שאני לא שמה לב למה שהם עושים . 
אך אויה ! 
שמיעת העטלף המעלפת שלי גרמה לכך שנהייתי מודעת עד להחריד למעשיהם הזדוניים . 
הערב הסתיים בדירה של אביו של הבן של הסופרת . 
אמרתי לו שהבית ניראה כמו תחנת רכבת , וזאת משום שכל המשקופים ( של הדלתות והחלונות גם יחד ) צבועים בכחול מטאלי . 
הוא אמר שהוא ימסור זאת לאביו , שהיה בירושלים באותו הרגע , ולכן הוא התבקש להאכיל את החתולה ( שמה בישראל - וגם בארצות אחרות - נינה ) . 
אמרתי שעוד ימסור לאביו שהספריה שלו מעוררת השתאות ללא שום ספק , ושכשאני אומרת תחנת רכבת אני לא מתכוונת בקטע הרע . 
והרי ידוע שאני מחבבת רכבות עד מאוד . 
אני מחבבת גם חתולות , אבל זה כבר נושא לפוסט מסוג אחר לגמרי . 
