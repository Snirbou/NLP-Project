השעון מראה חמש ואתה מעיף לעברי מבט לועג וחמוץ כמו אל מילקי אחרון במקרר שפג לו התוקף . 
מנסה לחדור דרך הפלסטיק האטום הזה שאתה קורא לו נשמה אבל יותר מזכיר קופה לקולנוע אחרי שהסרט כבר התחיל . 
ואני לא מוותרת , ידוע שיש פרסומות ולא הפסדתי שום דבר חוץ מאריה על רולרבליידס שמפרסם רצועות שעווה לרגליים וניווכחת לאטימות של האישה הזאת שלא אכפת לה , של חלון פלסטיק עם שלושה חורים . 
השעון מראה חמש ולא חשבתי שככה נסיים את המערכה , 0:0 ולמרות כל הפצועים והעיכובים אין הארכות , לפעמים עדיף להפסיק את הדימום החיצוני , למרות שאפשר למצוא פנימי שחילחל עם הזמן . 
ואתה שולח אליי פרצופים , עכשיו תור אחד שמזכיר לי מישהו שהכרתי פעם , שביקש ליומולדת כלב וקיבל אפניים , אדומות , אפילו בלי צופר . 
השעון מראה חמש ואני מודה שפעם אחת ויחידה דמיינתי באל כורחי את הסיטואציה , אתה עומד מולי לבוש פנים ספקניות , מוציא מהחשמל כבל של רגשות , ושותק . 
השמש שקעה קצת אחרת , היו דיבורים שהיא נראתה קצת בוכה ולך לא היה אכפת.גם לי לא , הדמעות שזלגו לך בפנים והחצנת אחרת גרמו לעיניים שלי להיות אלה שמטפטפות טל של בוקר , בערב . 
ולא , לא בחמש . 
מטורף איך שמערימה גבוהה של זכרונות נשארת בסוף רק קופסת נעליים שמעלה עובש בארון ליד החצאית שקטנה עלייך אבל לא תזרקי לעולם , כי אולי , פעם , מתישהו , איכשהו , אבל לא . 
השעון מראה חמש והשמש מסרבת לשקוע , אני מסרבת לבכות , אתה מסרב לחיות כמו שתמיד רצית . 
הולך על גלידה בבוקר , על חבל דק בצהריים ומחביא את השעון מתחת לכרית , עד הפעם הבאה . 
מתחת לשמיים ספוני כוכבים מעומעמים כמו טיפות דיו מפוזרות באקראי על גבי דף חשבון , חתיכות של דשא נכנסו ויצאו לסבך שערות ראשך בכל גילגול שביצעת במורד הדשא . 
לפעמים היתי מתגלגלת לידך ולפעמים יושבת בצד , צופה ומרימה עטיפות של ארטיקים בהתאם לניקוד ששיקף את הגלגול שלך . 
לימון היה " לא משהו " ומגנום שוקולד או שקדים זה כבר ליגה אחרת . 
טורים של נשים מבוגרות עם טייץ צמוד מדי ופאוץ ' נפוח אוחזות ברצועת כלבים עברו על פנינו כל עשרים וחמש דקות כמו מאבטחים מוסווים מאחורי מוספי עיתון של שבת וכוסות מיץ גדולות עם קשים סגולים . 
והכלבים היו משוחררים בדשא , לפעמים משתינים לידך , לפעמים מחכים שתזרוק להם עצם , אבל אתה רק זרקת חיוך . 
הרגשתי שאני כל היום ממלאה לך דוח אחד ארוך מלא ב " ויים " בתוך משבצות קטנות לבנות , אבל המבחן האמיתי היה לזרוק את הסנדלים שלך אל מעבר לנדנדות ולראות אותך חוזר אליי נועל אותם , נחמד לדעת שגם המגלשה הצהובה הגדולה שבצד השני לא מספיק טובה בשביל לעזוב אותי . 
בשני קצוות ספסל תלינו על קולב שלא היה שם את מה שהיינו בבית ולבשנו נעורים שגיהצנו במשך שנים מול סרטים אמריקאיים ובמיטה מול ספר שמתעד נשיקות . 
רצפת הפרקט היתה רחבת ריקודים , המנורה המקולקלת היתה אורות נוצצים של מסיבה המעומעמים בשירים רומנטיים ובוהקים באוקטבות גבוהות יותר . כוס פלסטיק כתומה של דיסני היתה בקבוק של יין וספלי קריסטל מסנוורים . 
קולב כחול מפלסטיק היה אדם שכל תפקידו היה לשמור על העליונית שלי , הקירות התרחקו אלה מאלה והתקרה נעלמה . 
שתיקות חדות היו תווים שרק אני יכלתי לשמוע ולפעמים היה נדמה שאתה שומע אותם איכשהו גם . 
חיבוק היה ואלס מלכותי ואתה , אתה פשוט היית אתה ואולי זה מה ששינה את כל השאר . 
ואני ? 
היתי כל מה שלא היתי עוד ולא ידעתי שאפשר . 
היום אני לא בוכה מול הרדיו כשקולך המזייף מחליף בראשי את הזמר המבצע את השיר וכששקיעות כתומות צוללות אל הים מול בריזה חזקה שמסיטה את השיער אל הפנים . 
אני רק תוהה אם כל מה שהיה שם פעם היה אמיתי , לפעמים אני חושבת שיש משמעות יותר עמוקה ללב ששכחתי בחדר שלך . 
לפני שבוע הלכתי ברחוב וראיתי אותך בתוך מכונית לבנה קטנה . 
לבשת את הצעיף שלך , את החיוך שלך וחיפשת בחשש בתיק שלך אחר משהו שלא הצלחתי לראות מה הוא היה כשהחזקת אותו בידך לאחר כמה שניות והרוגע שבך חזר לשקוע . 
ראיתי איך את מודאגת מהעולם ומחייכת אליו בדיוק באותו הזמן . 
לא הבנתי למה את נוסעת בכיוון ההפוך מהבית , ואם היו אומרים לי שאת באה לא היתי מתנדנדת כל כך הרבה זמן בפארק , התעצבנתי . 
נראית די מאושרת בסך הכל אז שמחתי שלפחות ידעתי , שטוב לך . 
לא הבנתי מה את עושה במכונית קטנה לבנה , יושבת ליד נהג שאני לא מכירה . 
לא הבנתי למה באת עכשיו , יום ההולדת שלי חל רק עוד שבוע ואת תמיד מגיעה ב 7 ל 7 בצהריים , לא לפני . 
לא הבנתי כלום . 
רק חייכתי כי התגעגעתי אליך וטוב שטוב לך . 
ואז נזכרתי , שזו כנראה היתה סבתא של מישהי אחרת , כי את כבר לא פה ממזמן . 
