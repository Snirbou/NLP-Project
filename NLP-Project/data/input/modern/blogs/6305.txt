כשזרחה השמש יצאתי לגן ואספתי אפרסמונים לתוך שקית נייר חומה . 
סדרתי אותם בתוך קערה גדולה מזכוכית והנחתי על השולחן בשביל האורחים . 
וכשאף אחד לא ראה הבשילו האפרסמונים והפכו מתוקים , וככל שעברו הימים המתיקו האפרסמונים ללא כל הפרעה . 
חלף עוד שבוע , וחלפה עוד שנה ואין מי שיאכל את מה שאני מגישה . 
לאט לאט נרקבים האפרסמונים בזה אחר זה . 
קצת כתומים , קצת שחורים ואני זורקת וזורקת . 
וכשאיני שמה לב מצטמקים , מתקלקלים , ועדיין אף אחד לא בא ולא מתעניין , כי מי ירצה אפרסמונים שהתיישנו ? 
חופשה באילת שהייתה נפלאה וחבל שהסתיימה . 
בשמים שהוחזרו לקונה ושוקולד שלא נאכל , כי אני לא אוכלת שוקולדים . 
חגורה שנחגרה , ובגדים שאלבש אולי מחר . 
שלושה ספרים ששניים מתוכם נקראו , ועל השלישי אני עובדת . 
בלון של היפה והחיה שיצא ממנו ההליום , והוא צנח על הברכה עם הנוצות הסגולות שאליה היה קשור . 
עציץ שקקטוסים , ילדים קטנים ורקדניות חולות נפש אמורים לגדול בו נכון , אבל בינתיים אני שוכחת להשקות . 
שפע של ברכות ואיחולים שעשו שמח ונטמעו בשיגרה . 
500 שקלים שעומדים בקופה . 
אימייל עם התכוונות מפתה ורצון טוב . 
קביים שעונים על הקיר הכחול , שאני כבר לא צריכה . 
וסטירת לחי שנשארה צורבת ואדומה . 
מזל טוב ? 
הפיה שלי לובשת טרנינג ומסתובבת חופשי ברחובות . 
היא קטנה וחיננית כמו כל הפיות , וגם יודעת לעוף , ואז מה אם הכנפיים שלה נמצאות בכלל בקצות הבהונות ? 
והנה היא רק קמה מהשינה , עדיין קצת מפהקת . 
לא כל - כך נוצצת ושוב לא עוטה חיוך ענקי . 
רק העיניים הכחולות שלה פעורות ועירניות . 
והיא בוחנת הכל , ומתהלכת באיטיות , מתנועעת כמו שרק פיות יודעות . 
הפיה שלי אוכלת במבה ושותה קפה והיא בכלל לא מגשימה משאלות . 
ואפילו שנידמה לי שהיא עסוקה כל היום בלרחף , ושיש פרפרים שמלווים אותה לכל מקום , היא חושבת שקשה לה . 
כי לפיות יש התחייבויות , וציפיות של אנשים לעמוד בהם . 
פיות כמותה צריכות להתקיים , תמיד להיות בסדר , להיות טובות . 
אימא אומרת שהפיה שלי לא קיימת , כי מי שמע על כאלה פיות ? 
ובכלל את הכל אני מדמיינת , וזה לא יכול להיות . 
פיות יש באגדות וזה נחמד מאוד , אצלי זה רק אנשים מעורבבים עם חלומות . 
אבל אני טוענת שלהיות פיה לא בהכרח אומר להיות על - טבעית , להיות פיה זה פשוט סוג של עבודה מודרנית שגם בה יש רשימות סטנד ביי של מובטלים . 
