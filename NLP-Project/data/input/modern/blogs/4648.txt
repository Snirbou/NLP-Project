יש לי מה לכתוב , ובעצם אין לי מה לכתוב . 
עכשיו אני נמצאת במקום אחר בחיים שלי . 
מזה כמה זמן אני עם רגל אחת בצד האחר , הפעיל יותר של החיים . 
ועכשיו אני יודעת שיכול להיות אחרת ממה שהרגלתי את עצמי אליו בשנים האחרונות . 
כלומר , קצת יותר טוב . 
קצת יותר שליו . 
עם פחות כרסום עצמי , פחות חנק מחשבתי . 
אולי גם הפסקתי לחפש את המקום שתמיד חיפשתי כשהלאות האיומה השתלטה עליי ; דממה שהאנרגיה בה תלויה ועומדת כמו ביצה ושואבת אותי אליה , ושואבת ממני את מעט כוחות החיים שעוד היו לי , אלה שהקיום המצומצם שלי בעולם דרש . 
החלומות שלי קהו . 
אין יותר חלומות על אמא ז"ל . 
אלה שנתנו לי כל כך הרבה כוח ונחמה בשנה הראשונה למותה . 
וגם אין יותר עלילות מפותלות . 
אין זכרונות מעובדים . 
אין סמלים מסקרנים . 
אין צבעים . 
הכל נעשה אפור , יומיומי , לא מעניין . 
אני לא טורחת לכתוב גם את המעט שאני זוכרת . 
תמו החלומות . 
נזרקתי למציאות . 
או יותר נכון , בעטתי את עצמי לתוכה כי כבר לא היתה לי ברירה . 
אבל .. 
. 
הנה אני במקום החדש שלי . 
סביבי כל מיני טיפוסים . 
גם אני טיפוס בפני עצמי . 
טיפוס שתקן ומוזר . 
ההתנהגות שלי לא מובנת להם . 
אולי מעוררת לגלוג . 
או שאולי אני בעצם בעלת מובחנות נמוכה ממה שנדמה לי , וגם לא משמשת כמושא ללעג . 
לפני 4 וחצי שנים הפסיכולוגית שלי לשעבר אמרה לי בתוכחה : " אנשים לא יודעים איך לאכול אותך ... 
.. 
. 
" . 
זה היה כשהתחלנו לדבר על סיום הטיפול , ולכן כנראה היא הרשתה לעצמה את החופש המילולי הזה ללא מחשבה שאולי תפגע בי . 
אבל אני זוכרת את המילים האלה , בכאב מסויים עד היום , ונדמה לי שהיא צודקת . 
אחרי הכל , גם אני לא יודעת לאכול את עצמי . 
אבל זה הרי לא אומר שיש לגיטימציה לעובדה שאדם , אדם שבכלל לא מכיר אותי , בא ומדבר , ומחייך וצוחק אליי באופן המוני ובהמי כל כך , כאילו אני מכרה שלו משכבר הימים - רק כי הציג את עצמו בפניי ביומי הראשון שם ורק כי הוא יודע את שמי . 
וזה כמובן מקרה אחד מיני רבים שכנראה אתקל בהם , אבל אני אמשיך לסחוב . 
לא ארשה לעצמי לסגת כמו תמיד . 
מתישהו אצטרך להכיר בעובדה שתמיד תהיה סביבי מנה כלשהי של רדידות אנושית ומוסרית . 
של טמטום וגסות וחוסר רגישות . 
של עניין לא כנה בי . 
שבין אנשים מסוג מסויים , יש סיכוי גדול שאהפך , גם אם לא מיד , לסוג של מושא ללעג . 
לטרף לאנשים שאין להם דבר משל עצמם . 
אבל אני לא אברח מזה יותר . 
לא אקריב את החיים שלי רק כי יש אנשים כאלה בעולם . 
יש רק דילמה קשה אחת : או ללמד את עצמי לשחק איתם במשחק שלהם , מה שכרוך באימוץ נורמות התנהגות שאני כל כך סולדת מהן , או להמשיך בחיים הלא קלים בכלל על תקן חריגה . 
יהיה מה שיהיה , איך הדודה מערוץ 10 אומרת , " ( ו ) אני אהיה שם " . 
אשתדל מאוד , בכל אופן . 
