רופא אחד המליץ שאלך לבריכה ואתחיל לשחות . 
זה טוב לך לגוף , הוא אמר . 
מאז עולה לי באף ריח של כלור ושל קרטיב משמש מטפטף על הרגליים . 
עולה בי ריח של דשא וזכרונות של שמש בוקר עצלנית ובהירה שקרניה מסתננות מבעד לשמשיה רחבת שוליים . 
של מגבות חמות אחרי שיוצאים מהמים הקפואים ורועדים . 
של המרכך בחדרי ההלבשה איפה שכל הנשים הזקנות והשמנות מתפשטות ומתלבשות בלי בושה . 
העיניים האדומות אש שמסתובבים איתם כל היום והראש הרטוב שעושה נעים בעורף כשחם . 
בגד הים שלי שעוד לא הוצא השנה מהארון . 
להיות לבד , להיות עצמאית . 
לשחות בריכות בקצב , הלוך - חזור ולהפסיק כשמתעייפים . 
ואולי גם לפגוש מישהו נחמד ? 
אני צריכה מנוי לבריכה ... 
.. 
. 
בזמן האחרון אני אוהבת לפגוש אנשים חדשים ולהקשיב להם . 
אני אוהבת לא להיות עצמי השיפוטית ולבוא בראש פתוח . 
כי מה שאני ממש שונאת זה אנשים צרי אופקים שלא מוכנים לשמוע שום דבר חוץ מאת עצמם . 
אני פשוט לא יכולה לדבר עם אנשים כאלה , ומרוב שהם מכעיסים אותי אני מוצאת את עצמי מגינה בפניהם על דעות שאיני אוחזת בהם . 
למשל עם סבתא שלי , אני אומרת לה " אני הולכת להיות פסיכולוגית " , היא אומרת לי " אויש ואבוי ! 
פסיכולוגים זה למשיגענר ! 
מה את צריכה זה ? 
זה רק עושה אנשים פסיכים בראש . 
לא צריך לחשוב ! 
צריך לאכול , לישון ולצאת עם חברות , מה צריך לדבר כל היום שטויות על כמה מסכנים ? 
כשאני הייתי ילדה היינו הולכים כל בוקר שישה קילומטרים בשלג ואף אחד לא חשב שאנחנו צריכים פסיכולוג . 
לכי ללמוד פרמציה ויהיה לך בית מרקחת . 
ככה זה עבודה קבועה עם כסף " . 
אני מסבירה לה שלא כל - כך מעניין אותי , אז היא אומרת לי שאני אלך ללמוד מקצוע נורמלי שיש בו דוקטור . 
" גם בפסיכולוגיה אפשר לעשות דוקטורט " , " או , נו , אז תלמדי זה ותהיי רופאה " , " לא , סבתא דוקטורט בפסיכולוגיה . 
אני לא אהיה רופאה " , " מה פיתאום פסיכולוגיה ? 
! 
זה למשיגענר " . 
ואז אני כל - כך מתעצבנת שאני לא יכולה להמשיך לדבר איתה . 
מטפל השיאצו שלי אומר לי שהגב התחתון הוא איבר שמושפע מפחדים . 
הוא אומר שיש לי בלט שהוא שלב לפני פריצת דיסק , כשהדיסקית יוצאת מהמקום ולוחצת על העצב , ובגלל זה כל הכאבים . 
הוא שואל אותי ממה אני מפחדת . 
אני מספרת לו שהכי בעולם אני מפחדת מלהשאר יום אחד לבד , בלי אף אחד . 
אני מפחדת שכשההורים שלי ילכו לעולמם לא תהיה לי משפחה ואהיה תלושה ומסכנה . 
הוא שואל אותי אם זה פחד משתק . 
אני מסבירה לו שזה לא פחד משתק בכלל , אני לא חושבת על זה הרבה וגם כשכן זה לא מאוד מטריד אותי . 
הוא אומר שהוא חושב שאני כמו ספוג , ושואל אם אני מסכימה עם האמירה הזאת . 
אני אומרת לו שאני לא מבינה למה הכוונה , אז הוא שואל אם אני בחורה אמפתית . 
אני אומרת לו שבטח שכן , הרי אני רוצה להיות פסיכולוגית ואם הייתי לא אכפתית ואמפתית בטח לא הייתי חושבת בכיוון . 
" את כמו אימא שלך , בגלל זה קשה לך עם החיים האלה " . 
" אבל לא קשה לי עם החיים האלה , קשה לי עם הברך שלי והגב " . 
" אז למה את מפחדת להשאר לבד ? 
" " כי אני בררנית וגם מנסה לפצות על שנים של סוציופאטיות " . 
פיתאום אני מפחדת להיות בודדה . 
אני מוכרחה להיות בחוץ ועסוקה ולא לישון בלילות . 
אני חייבת לדעת שיש לי חברים כמו רשימת מכולת ועיסוקים . 
שאני לא כלומניקית כמו שבן - דוד שלי מכריז בגאווה . 
הוא מסביר לי שלבלות זה עדיין להיות כלומניק , וגם לעבוד במשרה מעפנה , או ללמוד ולא לעשות שום דבר תוך כדי . 
בעצם עד שאתה לא מרוויח הרבה כסף אתה כלומניק , ואני בכלל לא מחפשת להרוויח כסף גדול , אז אשאר כלומניקית לתמיד . 
ואני אומרת לו שכלומניק זה מי שלא מגשים את החלומות שלו , באשר יהיו . 
הוא שותק לשניה ואז אומר לי שאיך אני תמיד הורסת לו את כל האקסיומות . 
המכונית מצפינה בשעת לילה מאוחרת ואני דחוסה בין שני אפרוחים ישנים . 
אחותי היפה עם נצנצים דבוקים לה לריסים מדברת בשקט עם בעלה על ההגה , ומבחוץ עולה ריח של פרות מהדשן . 
אחרי ארוחה וסרט אידיוטי אני פורשת למיטה הקבועה שלי . 
מניחה את ראשי על הכר הגבשושי , על הקשה ועל הנמוך , חוזרת לגבשושי בסופו של דבר . 
עוצמת עיניים , מנקה את הראש ממחשבות . 
מריחה את ריח הבית ושמועת את הרעשים שמהדהדים בין הריצפה לתקרה הגבוהה של הוילה . 
מתעוררת כל חצי שעה . 
כואבים לי הצוואר , הגב והברך . 
אני מתהפכת ומסתובבת . 
עם שחר הילדים מתעוררים , צוהלים בסלון ואני חולמת איך הם פותחים את הדלת ומעירים אותי . 
במפתיע משלימה שעות שינה יקרות מפז . 
בבוקר אחותי לוקחת אותי למעלה ומראה לי ציורים שציירה בקורס ציור שלה . 
אני מתפלאה " את מציירת ? 
" . 
היא אומרת לי ש " בטח , מאז ומעולם " ו"מה את חושבת , שאת האומנותית היחידה במשפחה ? 
" . 
אני לא מבינה איך זה יכול להיות שלא ידעתי על זה , ואולי בעצם אנחנו יותר דומות ממה שאני חושבת . 
משמח אותי שאולי על אף כל השוני בינינו היא תוכל להבין אותי יום אחד ... 
.. 
. 
מורי פותחת את המקרר וסוגרת כאילו היה זה הבית שלה . 
קופצת בחוסר מנוחה מחדר לחדר ומשאירה אחריה שובל עמי ותמי של פירורי עוגיות . 
היא מתיישבת לי על המיטה ומזיזה כריות ושמיכה , זורקת לי את הארנב הסגול הפרוותי לריצפה . 
לועסת את הצמיד שלי תוך שהיא מספרת לי על זה שהיא וניר , ששנתיים היו ביחד , נפרדו , והיא כל - כך עסוקה בצבא שאפילו להיות קצת עצובה היא לא מצליחה . 
כבר הספיקה לצאת עם אחד אחר . 
רק כשהיא חוזרת הביתה ורובצת מול הטלוויזיה היא קולטת עד כמה היא נהייתה מבודדת בתקופה של הקשר איתו . 
כמה הוא חסר לה פיתאום ואיך היא לא יודעת מה לעשות עם עצמה . 
היא אומרת לי שהריקוד הוא ניר שלי ואיך הייתי מעופפת בתיכון . 
כמה עייפה הייתי , בלי זמן לכלום . 
סוציופאטית . 
מחייגת ומצמידה לי את הטלפון לאוזן - " דברי עם הדוקטור שלך , זה משהו שהיית צריכה לעשות לפני שנה " גוערת בי . 
השפורפרת רועדת לי בין הידיים כשהוא עונה " בטח שאני זוכר אותך . 
עם כל המאיות " . 
הוא אומר " לא צריך לאחל לך הצלחה כי היא נשפכת לך מבין האצבעות " ואני מסמיקה . 
היא גונבת לי אותו והוא זוכר אותה במעורפל , היא מתלוננת " תמיד קיפחו אותי ולך עשו פרוטקציות שלא ביקשת " . 
אחר - כך נזכר שהיא בעצם בנאדם נפלא ואומר לי להדבק אליה בכל הכוח , ואני מתרגשת כל - כך . 
מחבקת את מורי ומנשקת אותה שהכריחה אותי לעשות את זה . 
החצאית שלה מתנפנפת לי מול הפרצוף . 
היא מחליקה ידיים מצלצלות מחרוזים על זאת שלי . 
" יפה לך ככה השיער " אני אומרת לבובה הקטנה שלי משינקין . 
היא אומרת לי " שתינו השתננו , אבל זה עדיין אותו הדבר " . 
אני מחייכת . 
הפרפרית הקטנה שלי בלי הבטחות , אולי ואולי לא , אבל תמיד עם המון אהבה , וגם אם שנה לא ניתראה זה לא ישנה . 
