מכירים את הקטע שאתם לא מתראים עם החבר הכי טוב שלכם המון זמן , ויש לכם כל כך הרבה מה לספר לו שאתם פשוט לא יודעים ממה להתחיל ? 
אתם אומרים לו , אין , אתה לא מאמין כמה יש לי לספר לך , זה יקח שבועיים , אני בחיים לא אספק לספר את הכל בערב אחד . 
יש לי חברה כזו . 
אנחנו לא נפגשות הרבה , למרבה הבעסה , כי היא גרה בגבעתיים , ולפני שבוע נפגשנו והיה לי המון מה לספר לה ולא הספקתי הכל . 
אז אני אתחיל מאיפה שהוא . 
הכל מתחיל מזה שלאיתי היתה יומולדת . 
כן , אני יודעת , תודה רבה . 
אני אנסה להקדיש לזה פוסט נפרד , כי קודם כל דחוף לי לשחרר קצת עצבים . 
חגגנו יומולדת בגן ביומשישי , ובבית בשבת . 
לגבי הגן , הגננת עידכנה אותי בלו"ז - עשר וחצי , להגיע בזמן ולהביא רק עוגה . 
זהו , לא צריך כלום . 
ומצלמה גם . 
מרוב התרגשות המצלמה נשארה אצלי בכיס כל הזמן ושכחתי לצלם . 
בעשר בבוקר אמא של קלינט הגיעה אלינו - היא גרה במרחק של עשר דקות נסיעה - ואני בדיוק ישבתי בחצר ומרטתי גבות . 
אין כמו אור טבעי , לא ייאמן מה מוצאים . 
את חושבת שמרטת הכל , ומסתבר שיש עוד שכבה בלונדינית מתחת . 
אמא של קלינט , כדרכם של בריטים , חובבת גינון . 
מידי פעם היא מביאה לי איזה עציצון , ואני הורגת אותו בייסורים . 
מה אני יכולה לעשות ? 
אין לי את זה . 
העציצים רק רואים אותי ומתים . 
לפני שבועיים היא הביאה לי עציצון של פרחים אדמדמים שנראים כמו חרציות שאכלו יותר מידי סלק , ואני השקיתי אותו אבל הוא בכל זאת התחיל לגסוס . 
שמתי אותו בשמש והוא עדיין גסס , ובאותו בוקר יום שישי הסתכלתי עליו ואמרתי שזהו , נזרוק אותו לפח ודי . 
ואז הגיעה הגיברת . 
- איפה הכRיזנטמות שהבאתי לך ? 
- הן מתו . 
מצטערת . 
- מה זאת אומRת ? 
השקית אותם ? 
שמת אותם בשמש ? 
- כן , עשיתי הכל , הן פשוט גססו לאט לאט . 
- וזRקת אותן ? 
- כן . 
- מתי ? 
- היום . 
- אז הן עדיין בפח ? 
- כן . 
- טוב , אני הולכת לRאות אם אפש R עוד לעשות איתן משהו . 
והלכה . 
להוציא אותן . 
מהפח . 
אני נשארתי בחוץ , עם הפנצטה ביד , מודעת לעובדה שבפח שלנו , בתוך הבית , איפה שנמצאות הכריזנטמות נטולות ההכרה , נחות להן לצד שברי ביצים , צלחת חד פעמית וקליפות של מלפפון , יש גם קונדום משומש . 
לעצור אותה ? 
לצעוק עליה ? 
להגיד לה - בשם אלוהים , גיברת , אל תגעי לי בפח ? 
לא יכולה , זו לא אמא שלי . 
מי , בשם כל השדים והרוחות , מגיע לבית של מישהו אחר ומתחיל לחטט לו בפח ? 
באיזה עולם עושים כאלה דברים ? 
מעולם לא עלה על דעתי לחטט לאנשים אחרים בפח , לא משנה כמה טוב אני מכירה אותם . 
למה לחטט למישהו אחר בפח ? 
אבל אני לא זזתי מהמקום . 
נתתי לה לחטט , והחלטתי שאם היא מוצאת את הקונדום , זה העונש שלה . 
אפילו קצת קיוויתי שתמצא אותו , אולי זה ילמד אותה לקח והיא תפסיק לחטט לאנשים בפח ! 
! 
! 
! 
! 
! 
! 
* וזה כל מה שיש לי להגיד בינתיים . 
המשך יבוא . 
* אני לא יודעת אם היא מצאה אותו . 
היא לא אמרה כלום . 
אחר כך בדקתי , והוא היה דיי בקרקעית , ככה שיש סיכוי שראתה אותו ויש שלא . 
אתמול אמא שלי אמרה לי שאני האמא הכי טובה שהיא מכירה . 
זה היה מוזר . 
אני לא יודעת לאכול מחמאה כזו , אבל מצד שני אף פעם לא הייתי טובה במחמאות . 
אצלנו בפולנייה רגילים שהכל קשה ולא טוף ושותים תה פושר בלי סוכר בחדר קטן וחשוך . 
עם תנור ספירלה כבוי . 
זו מחמאה שלא דומה למחמאות אחרות . 
כשמחמיאים לי אני מרגישה קצת כמו אלו שמגיעים לראות משחק כדורסל ופתאום מוצאים את עצמם עם כדור תועה ביד . 
כל המצלמות נדלקות , אנשים מסתכלים , וצריך לשחרר איזו תגובה קולית אבל לא מתלהבת מידי . 
שלא תצאי מטומטמת , בנוסף לכל הצרות . 
בחברת התעסוקה שאני עובדת בה , אני צריכה , בין השאר , לעבור על תיקים של עובדים פוטנציאליים ולעדכן אותם . 
בכל אחד מהם מופיעה חוות דעת של המראיין . 
כמובן שבדקתי , קודם כל , את שלי . 
" בחורה עדינה ויפה . 
רמה אישית גבוהה " . 
עדינה ויפה . 
צלצול נעים יש למילים האלה . 
אף פעם לא ראיתי את עצמי כ " עדינה " . 
יותר בכיוון של סוס גמלוני . 
נעים . 
אבל מחמאה כזו , שאמא שלי נתנה לי - אין לי דימוי מוצלח בשבילה . 
את עושה ילד , הוא חמוד אש ואת קרועה עליו . 
ואז כל עולמך נטרף עליך במחול אינסופי של קקי - אוכל - בכי - מקלחת - חיתולים , ובין לבין את מנסה גם לחיות קצת , ומקווה שאת לא עושה יותר מידי טעויות , כי ברור לך שאת עושה . 
רק שלא יהיו יותר מידי , ולא בלתי הפיכות , למען השם . 
אוי , כמה טעיתי . 
אחרי שהוא נולד , לא ביקשתי ביות מלא במשך יומיים שלמים . 
יומיים ! 
אז נכון שהייתי אחרי ניתוח קיסרי , ונכון שרוב הזמן הוא היה איתי , עם הפוגות פה ושם , אבל המחשבה עליו , זרזיר מצווח בן כלום , שוכב לו שם , ולא צמוד אלי כמו בבון קטן , מכאיבה לי מאוד בבטן . 
אחר כך כבר עברנו למלונית , ומאז הוא צמוד אלינו . 
לא נורא , לומדים . 
את חופשת הלידה סיימתי אחרי שלושה חודשים , ולא משכתי יותר מזה . 
טוב , לא ממש יכולתי . 
הפקרתי אותו אצל מטפלת לא מוצלחת במיוחד , ומידי פעם הבאתי אותו לעבודה , או שסבתא באה ושמרה עליו . 
בגיל חמישה חודשים הוא עבר למשפחתון ממש מקסים , ולא נראה לי שהוא יצא מזה מצולק לכל חייו , אבל המחשבה עליו , זרזיר בן שלושה חודשים , לא יודע כלום מהחיים שלו ופתאום מופרד מאמא לכמה שעות ביום , מכאיבה לי . 
בילד הבא - מינימום חצי שנה בבית . 
לא נורא , לומדים . 
לומדים מטעויות , ועושים חדשות . 
בסופו של דבר נראה לי שלא לומדים כלום . 
יכול להיות שאצטרך לעזוב גם את הילד הבא בגיל שלושה חודשים ולחזור לעבודה , או שעוד פעם יחתכו לי את הבטן , ולא אוכל להיות צמודה אליו 24 שעות ביממה . 
אני יכולה רק להבטיח לנסות יותר , להשתדל . 
אני כל הזמן משתדלת . 
לפעמים מסתכלת על איתי וחושבת - אלוהים , אני מקווה שאני עושה את הדברים הנכונים . 
אני מקווה שאני בסדר , שהוא מרגיש כמה אני אוהבת אותו , שטוב לו , שהוא מרגיש בטוח בעולם . 
שאדע לשמור עליו בעתיד , ללמד אותו להיזהר מאנשים רעים מבלי לאבד את האמון בבני אדם , להיות אמיץ אבל לא פזיז , לעמוד על שלו אבל לדעת לוותר לפעמים . 
שבועת האמהות . 
" אלוהים , תן לי את הכלים לגדל ילד בריא ומאושר שיודע להבין בין טוב ורע ולבחור בטוב " . 
זה בנאדם פה , זה לא כאבל מאריך . 
ואז אמא שלי אומרת לי שאני האמא הכי טובה שהיא מכירה . 
מה יש במחמאה הזו ? 
ברמת הפשט , היא סתם נפלאה . 
אבל אני תמיד הולכת על ה " דרש " . 
אולי היא חושבת על האמא שהיא היתה , על האמא שהיתה לה . 
על אמהות אחרות שהיא מכירה . 
אולי עלי , כילדה . 
אולי היא משווה בין הילדה של אז למי שאני היום . 
ואני חושבת על הדרך שעשיתי בשנתיים האלו . 
כל הפחדים , ההצלחות הקטנות , דברים שאמרו לי , הפעמים שהקשבתי בטפשותי והפעמים שסמכתי על עצמי . 
את לומדת את זה לבד , אין אחרת . 
שואלת רופאים ואמהות אחרות , סבתות , אנשי חינוך וסתם דעתנים , ובסוף עושה את הבחירות שלך . 
מקווה שבחרת נכון , כי אם לא , אללה יסטור . 
את עושה ילד . 
הוא חמוד אש ואת קרועה עליו . 
ואז הוא גדל ומתחיל להיות קצת מעצבן לפעמים , במיוחד בבוקר , כשהוא מקפיד להעיר אותך עם הציפורים , או בלילה , כשהוא לא רוצה לישון ו " הישרדות " כבר מתחיל . 
כשהוא זורק צעצועים בכל הבית , או מביא לך כאפה מצלצלת , או אומר " רק אבא ! 
אמא לך מפה ! 
" . 
פעמיים הוא כבר ישב על " כיסא עונש " ( אני צופה אדוקה של " סופר נני " ) , ואם הוא עושה בלגאן בזמן הארוחות אני משחררת אותו לחופשי ולא רודפת אחריו עם השניצל . 
יהיה רעב - יאכל . 
ובסך הכל גדל לי ילד דיי מבסוט . 
כל אחד שפוגש אותו מתפעם משמחת החיים , מאיך שהוא מדבר , מאיך שהוא יודע לשחק . 
אני חושבת שמדובר בתשעים ותשעה אחוזים של ילד עם אופי פשוט מהמם , ואחוז אחד של אמא שלו שמנסה מאוד לא לקלקל . 
אבל אם נותנים לי מחמאה כזו , החדרים בלב מתרחבים והקמטים מחליקים ואני מרגישה איך אני גובהת בכמה מילימטרים . 
כי הילד הזה , אני קרועה עליו לגמרי ולנצח . 
הוא הדסקטופ של החיים שלי . 
ואם הצלחתי איתו , לפחות משהו אחד בחיים עשיתי בסדר . 
פוסט הזדהות עם אריאלה . 
שבת בבוקר , יום יפה . 
הזאטוט משכים ב - 06:00 . 
אמא אמא . 
אני נוטלת אותו ממיטתו , מכניסה אותו למיטה שלנו ופוקדת עליו : עכשיו עוד מוקדם , לישון ! 
הוא כמובן צועק , מוחה , בועט ומחרב לנו את כל מה שנשאר מהשינה . 
אין ברירה - קמים . 
על פי הלו"ז המתוכנן , ארזנו את פקלאותינו ובשעה תשע אפס אפס המראנו צפונה אל הציביליזציה , שם תכננו לפגוש כמה חברים ולנפנף , מיד לאחר ביקור קצר אצל סבתא שלי . 
נסענו , היה סבבה . 
בצומת סעד הפנינו מבט נוגה שמאלה ושמנו לב שעשן מיתמר מעל עזה . 
היות ואנחנו מורגלים בכגון אלו ( שומעים פה את הפיצוצים ממש מצוין ) הגבנו רק בהרמת גבה הדדית . 
לפני צומת אשקלון היתה חסימה בכביש . 
לא שאלנו למה ומדוע , פשוט הופנינו אחר כבוד לכביש 40 , כביש מחורבן ומלא רמזורים כרימון , שמאריך את הדרך פי מיליון וחצי . 
הגענו לסבתא שלי קצת מאוחר מידי , צימצמנו את הביקור ופרשנו בשיא כדי לנפנף בפארק הלאומי עם כל בני ישראל על טפם וקבביהם . 
הייתי יכולה לספר שהיה ממש אחלה , אבל לא הספקתי כי מהרגע שנחתנו עם כל הציוד הזאטוט לא הפסיק לרוץ . 
כמו דלמטי תל אביבי מצוי שתקוע כל היום בדירת שני חדרים ומשווע לקצת דשא , הילד שכח שהוא גר במושב ויש לו חול ועשבים ככל שיחפוץ ופשוט לא עצר מהפרפרת , לא לאוכל , לא למים , כלום . 
אה , וקלינט שכח את הפיתות . 
חוצמיזה היה מקסים . 
( שנאוצר מתולתל מתקרב . 
קלינט : איתי , תראה איזה כלב חמוד . 
איתי : זה לא כלב , זה אריה ! 
) בדרך חזרה הוא לא ישן לרגע , אבל מאידך התנהג מאוד יפה . 
בצומת יד מרדכי עצרנו לקנות גלידה כדי לא להירדם על ההגה , והוא מאוד שמח וגילח לי חצי מהגביע ( " ליגה ! 
טעים ! 
" ) . 
רק כשהגענו ודיברנו עם אחד השכנים , בחור עם תפקיד רציני ובכיר בכוחותינו , הבנו על מה ולמה העשן והחסימה בכביש והבנו שהולך להיות פה קצת יותר מעניין מבדרך כלל . 
( הבת של השכן : אוף , אבא , למה אתם לא יורים עליהם עוד יותר ? 
) ראשון בבוקר , יום יפה התלבטתי קשות אם לשלוח את הילדון לגן . 
בכל זאת , רואים משם את עזה וכבר נחת פצמ"ר בדשא של החדר אוכל ( דז'ה-וו ל " מבצע סבתא " ? 
) בסוף ביליתי איתו עד עשר בבוקר ושלחתי בהמלצתן החמה של הגננות . 
יש להם וואחד מיגון , ואני חייבת לעבוד . 
אמא לא אחראית שכמוני . 
ראשון בערב צבע אדום ! 
אנחנו אצל ההורים שלי . 
יש להם מרתף . 
אני מעמיסה את הזאטוט ומיד בורחים למטה . 
שני פיצוצים נשמעים . 
זה קטע עם הצבע האדום הזה . 
ההתראה כל כך קצרה שאין ברירה , צריך פשוט להעמיס מה שאפשר , לרוץ כמו עכברים ולתפוס מחסה . 
מהרגע ששומעים את ה " צבע " , לוקח בערך 10 שניות עד שנשמע פיצוץ . 
כמה רחוק אפשר לנדוד ממרחב מוגן ? 
לא הרבה . 
מזל שחורף . 
שני בבוקר 06:30 : בום ! 
! 
בוקר טוב . 
