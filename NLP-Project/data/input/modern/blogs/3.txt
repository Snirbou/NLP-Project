בהתחלה כתבתי על הרווקות שנכפתה עלי . 
אני לבד פה לכמה ימים . 
לבד , כלומר אם לא סופרים שני חתולים , שני אוגרים ומספר לא ידוע של ג'וקים . 
אה - יונים חדרו לגג . 
אז יש לי גם יונים . 
אלוהים יודע כמה . 
צריך באמת לזכור להזמין מגרש יונים , שיטפס למעלה ויעשה את מה שהוא יודע לעשות . 
כלומר , לגרש את היונים . 
עם עלה של זית או בלעדיו . 
אז אני לבד פה לכמה ימים . 
כבר שכבתי על הספה , עם הרגליים למעלה , וסיימתי את הספר שאני כבר חודשיים קורא . 
כבר גמרתי את כל הבירה במקרר . 
וגם את כל המנות המוכנות שהיו בארון . 
עבדתי עד שעות מאוחרות ולא סיימתי שום דבר שם . 
גלשתי באתרי פורנו עד כמעט קצה הלילה . 
ישנתי באלכסון , והתעוררתי באחת עשרה . 
בגלל הצעדים של היונים בגג . 
כבר הסתובבתי מוזנח בבית , והתרחצתי שלוש פעמים ביום . 
גם השקיתי את הגינה . 
הסתכלתי במספרים השמורים לי בטלפון , והמספר שלה לא עשה לי כלום . 
כבר התנדנדתי בערסל עד שהיתה לי מחלת ים . 
ספרתי עננים עד שהם התנגשו אחד בשני והתבלבלתי בספירה . 
שוב שכבתי על הספה , עם הרגליים למעלה , אבל בלי ספר , כי כבר סיימתי אותו קודם . 
עוד לא עדכנו את אתרי הפורנו אז שטפתי כלים . 
דיברתי עם ההורים שלי והתעצבנתי אחרי שתי דקות . 
בדרך כלל זה לוקח פחות . 
עבדתי קצת מהבית , וישנתי שוב באלכסון . 
הפעם אלכסון הפוך . 
הדלקתי גם את המזגן , וגם את המאוורר . 
והתעוררתי עם גב תפוס . 
אין כלום במקרר חוץ מבקבוק קולה ושניצל קפוא . 
גם בטלוויזיה אין כלום , חוץ מילדים רזים ששרים שירים עם פוזה של אנשים מבוגרים . 
אני חושב שמיציתי את ימי הרווקות שלי . 
את כל זה כתבתי בהתחלה , אבל דווקא בא לי לכתוב על משהו אחר . 
דיברתי קודם עם הילדונת שלי . 
היא ספרה לי בקול מלא גאווה שהיא קיבלה את פרס הרפתנית המצטיינת . 
היא חלבה פרה וגם עיזה והיא ידעה את כל התשובות לשאלות ששאלו אותה . 
ואני - ככל שאני גדל יש פחות תשובות שאני יודע . 
אבל יש גם פחות שאלות שמעניינות אותי . 
כשהייתי ילד , רציתי להיות מפורסם . 
לא כמו הילדים הרזים האלה ששרים בטלוויזיה . 
מפורסם אחר . 
יותר בכיוון של ספיידרמן , ( כולם אהבו את סופרמן , אז אני אהבתי את ספיידרמן . 
דווקא ) . 
אחרי זה , בתיכון , רציתי להיות מפורסם , כדי ששגית תאהב אותי , אבל זה לא קרה . 
אחר כך גדלתי עוד קצת והתגייסתי . 
רציתי להיות גיבור . 
באוניברסיטה רציתי לזכות בפרס נובל , אבל הסתפקתי בלסיים את הלימודים . 
גם ככה כבר הייתי עם הלשון בחוץ . 
בעבודה רציתי להתקדם ולהתקדם ולהתקדם . 
לפעמים כמעט פיטרו אותי , אבל יותר פעמים קיבלתי מצטיין , שזה אומר ארוחה זוגית . 
עד שנשבר לי . 
עכשיו אני רק רוצה לשמוע את הילדונת שלי מספרת לי שהיא רפתנית מצטיינת . 
אני יכול לשמוע את זה כל יום , כל היום , בלי להפסיק . 
( עכשיו עכשיו אני בעיקר רעב ויש לי רק שניצל קפוא במקרר ) . 
