אפשר לקרוא לזה " מצב משעשע " , אפילו " תמוה " , אם ניכנס לעומק העניין , שבו אני יוצאת בערב עם חברים לפאב או מסיבה ולוטשת עיניים בכל בעל צינורית שנראה טוב ונוכח בשדה ראייתי , ובסופו של אותו ערב חוזרת אליך ומזדיינים רוב הסיכויים , כי זו המטרה בסופו של דבר , ואם אתה סוגר בבסיס , מתקשרת יום למחרת , אולי יומיים , יענו לשאול מה נשמע , והכל לגיטימי . 
הלוואי והיית פה רק בשביל להעביר לי את הזמן , את הלילות הנצחיים הללו , אלו שכה מייאשים אותי עד שפשוט הולכת לישון כיוון שאין באמת ברירה אחרת . 
אתה מבין , אין לי תירוץ מתקבל על הדעת . 
ניחא והייתי מכוערת , אבל לא , סתם עוד בחורה ממוצעת עם הערכה עצמית בקרשים , שומדבר שלא שמענו כולנו כבר מאה פעם . 
ואין לי באמת מה להוסיף שלא נכתב כבר . 
זו סתם עוד שפיכת לילה . 
לצערי אצל אישה שכמוני זוהי רק מטאפורה . 
עשן סמיך נותר באוויר ממדורות אמש , מסריח את השיער היבש שעל ראשי . 
נכנסת לרכבת יום ראשון עם עוד רבבות חיילים ושאר בריות הארץ . 
סרדינים בקופסה עם גלגלים , נאבקים על כל חלקיק חמצן . 
עניין של שיגרה , עניין של הישרדות . 
הכל על מנת להגיע למעוז חפצי , לרדת מהקופסה , לעלות במדרגות הנעות יחד עם כל שאר העצלנים שלא עולים במדרגות הרגילות , ואני ביניהם , תוהה לעצמי האם אי פעם אצליח לשנות את עצמי לכדי עשייה כנה בתחום , מתהלכת ביציאה מהרציף לכיוון העלייה לעזריאלי חמושה בנגן וחסומת אוזניים , גלגלי השיניים במוח נעים לאט לאחר שבוע , אולי יותר , של שינה מקוטעת , עד שלפתע קולטת שאני צועדת בתוך שדה מוקשים . 
שלושה מ " צדיקים מקיפים אותי , ועד אותו רגע לא קלטתי אותם בבגדיהם הזועקים בתוך ההמון העולה . 
מה הם עושים פה ? 
ממתי ? 
איזו הגזמה פרועה . 
הצלחתי חלקית להידחק בינות האנשים ובנס לא שמו לבם אלי עם האוזניות , ושלא נדבר על הנזם , שכל כך קטן עד שכמעט בלתי נראה , אבל רק כמעט . 
פנים בפרופיל ונצנוץ שלא במקום והלך עלי . 
הקלה . 
אילו עוד הפתעות מצפות לי ? 
חולפת על פני עזריאלי , עולה על הגשר המחבר בין הג'ובניקים לבין תכלית כל חייהם , הצצה חפוזה אל מורדו לפני הכניסה לבסיס , להיות בטוחה שאין עוד חובשי כובעים לבנים שמצפים לי . 
אבל התצפית לקוייה ועמוד עבה התומך בגשר ומשמש כפיר למעלית ניצב בדיוק מולי , לכן נאלצת לרדת על עיוור במדרגות הנעות , למרות שירידות אני מסוגלת לגרום לעצמי לעשות גם ברגילות , ומגלה שגם שם , איך לא , עומדים עונדי הזהרונים , ביניהם קצין בדרגת רב סרן . 
במהירות שלפתי את האוזניות מאוזניי והוצאתי את הנזם מאפי , באקט שלמתבונן מהצד נראה כמו חיטוט קליל . 
המשכתי לצעוד . 
וגם אם אלך בגיא צלמוות לא אירא . 
קצינה בדרגת רב סרן התהלכה לידי , חסרת כומתה . 
הפלאפל בעל הכומתה הכחולה הנזכר לעיל לפתע צעק לה " קצינה ! 
איפה הכומתה שלך ? 
" , ואני התחלתי לחשוב אסוציאציות . 
כיצד זה ייתכן שגם פלאפלים אינם חסינים מהאימה , נעלמים אי שם מאחור כמו במשולש ברמודה , נחטפים בהיסח הדעת כמו ילדי תימן . 
המשכתי ללכת , משאירה אותה מאחורי לגורל בלתי ידוע , שרוב הסיכויים יסתכם בהפסד של כמה שקלים ממשכורתה הסבירה , ואולי לא בכלל . 
עוד חודשיים , עוד חודשיים ואגיד שלום למקום הזה , שלום ולא להתראות , תוך הרמת אצבע משולשת למ"צ התורן , ככלל בני ישראל המאוחדים . 
ממשיכה לצעוד לעבר משרדי הקריר , מתנחמת בידיעה ששם אוכל לשבת ולפלוט את כל חוויותיי הלא משמעותיות אל האינטרנט . 
תוהה כיצד אנסח את מעללי ליל השלשום , במסיבה , שאליה הלכתי מצויידת בשמלה שחורה צמודה וקצרה , מגפיים שחורות עקב , שרשרת אבנים לא שגרתית במיוחד ומבט מזמין . 
היום אהיה מחוזרת , ויהי מה . 
ואכן כך היה . 
אז לאחר מבטים חולפים והיצמדות שאינה יכולה להעיד על כל דבר אחר מלבד יצרים בסיסיים , שאל על סיגריה ושלפתי אחת ומצית מהרווח שבין רגלי לבין מגף שמאל . 
בחורה צריכה לדעת להסתדר גם בלי כיסים . 
החלה שיחה על הא ודא , מוזיקה וצבא והחיים . 
ניתן היה להגיד שהקרקע היתה פורייה וניתן היה לזרוע זרעים ולצפות לנבטים . 
אך אבוי , ליבו של הבחור שייך לאחרת . 
לרגע קט עזבתיו לרקוד לבדו לטובת תידלוק עצמי בבירה מהבאר , רק על מנת לחזור ולגלות שלפתע פניו השתנו עד לבלי היכר והוא אינו מסב לי תשומת לב כלל וכלל . 
מוחי החל לקדוח . 
מה קרה פתאום ? 
מה נשתנה ? 
האם זו אני ? 
ומדוע ? 
לא היה דבר ולו יחיד שעליו יכולתי להצביע . 
חשבתי , אולי ברצונו להיות קצת עם חבריו ולאחר מכן יחזור וירקוד איתי , אז חזרתי גם אני לחבריי ואמרתי לעצמי שאנסה בשנית מאוחר יותר . 
הזמן הגיע ושלחתי שוב רמזים , נפנוף יד קליל , חיוך , הכל על מנת להבהיר שעודני כאן ומצפה להמשך . 
אבל הוא בשלו , ואני התרתחתי . 
נעמתי מולו בשאריות כבודי העצמי ושאלתיו מה בדיוק הוריד לו ממני . 
מתוך רעש הבסים והגיטרות קלטתי חצאי מילים על אס אם אס מאקסית , ואת המשפט " לא משנה , זה סיפור ארוך " . 
עכשיו הכל ברור . 
כמובן . 
זה המזל שלי . 
ועוד הוא היה שהתחיל איתי ! 
שלא נדע . 
הרגשתי פגועה , אפילו נבגדת , ועל שום מה ? 
לא היה בינינו כלום . 
ובכל זאת , קשה לדכא את הציפייה למשהו , כל דבר , ולא לחטוף את ההגה בראש מכזו בלימה פתאומית . 
לא הייתי מסוגלת להגיד לעצמי להמשיך לרקוד כאילו כלום כיוון שכל ההנאה יצאה לי מהמפרשים . 
החלטתי לפרוש , ולא בשיא . 
נהגתי לכיוון הבית על מנת להוריד ידיד בביתו . 
אם לא היה איתי , הייתי נוהגת לכיוון השני במקום לבזבז חצי שעה נסיעה לריק . 
השעה ארבע לפנות בוקר . 
מתכתבת עם הקשר הרציני האחרון באס אם אסים , נואשת מתמיד . 
שואלת אם ישן , שואלת אם בבית , שואלת אם אפשר לבוא . 
והוא מתקשר . 
" מה קרה ? 
" הוא שואל , ואני מרגישה איך הבכי עולה לי לגרון , דבר שלא קרה כבר די הרבה זמן . 
" זו הבדידות הזאת " , אני אומרת לו , " היא רוצחת אותי " . 
" אתה יודע איך זה לחיות כל הזמן בהרגשה שאתה דפוק ? 
" . 
והוא אמר שמצידו אבוא , אבל שיהיה לי ברור שלא ייצא מזה כלום , אנחנו לא חוזרים . 
ואני חושבת שלא רציתי זאת כך או כך , רק להרגיש את החום הזה שוב , החום שנטשתי , את ההרגשה שיש , ולא ספציפית אותו , אבל איתו הכל יותר משמעותי כביכול , יש היסטוריה , אז יותר קל לי לשאת את המחשבה . 
ולמרות שאני אינני מתכוונת לחזור לאחור למערכת יחסים שפירקתי , צרמה לי הידיעה שגם הוא כבר אינו מעוניין . 
אך אין ניגוד בין חוסר עניין שכזה לבין יצרים , ולכן מצאתי את עצמי נוהגת בשנית לכיוון שאליו רציתי לנהוג מלכתחילה , לולא היתה לי מחוייבות להחזיר את ידידי הביתה בשלום , מכסה מרחק של חצי שעה בנהיגה סבירה תוך עשרים דקות ונקודת אושר קטנה מילאה את כולי . 
לא מחפשת כובד , מחפשת הנאה . 
פשוט , לא מחייב , משהו שאפשר לברוח אליו כשרע ולברוח ממנו כשטוב , עד שאמצא את הטוב . 
ניצבתי בדלתו ולאחר חודשיים שלא ראיתיו נדמה שדבר לא השתנה , אך המבוכה החלה להשתלט עלי ולא ידעתי איפה לקבור את עצמי . 
ידעתי לאן כל המצב זורם ולא הייתי בטוחה שזה באמת מה שאני רוצה . 
להגיד לעצמי להיות משוחררת יותר - כן . 
לדמיין את המצב עם חיוך בזווית הפה - כן . 
לפעול - חס וחלילה , המעצורים נכנסים לפעולה , החרמנות יורדת לטמיון . 
ושלא נדבר בכלל על אותו מצב עם מישהו זר . 
מבחינתי מצב שכזה נתפס כבלתי אפשרי כמו חיים על הירח . 
אבל אמרתי לעצמי שאאבק בהרגשה והשתדלתי לזרום עם הרגע ככל שניתן , לא מתחרטת על דבר , לא מסתכלת לאחור . 
עכשיו זה כל מה שמשנה . 
דיברנו , צחקנו , בכינו , בלי חרטות , בלי זיוני שכל . 
פשוט , קל , נעים , לתקופה מוגבלת כמובן , זה לא יחזיק הרבה , ולאחר מכן יהיה יותר גרוע , אבל לא אכפת לנו , לא כרגע . 
התחמקתי מביתו ללא רצון כלשהו לפגוש את הוריו ונהגתי הביתה . 
השעה היא תשע בבוקר ובכך השלמתי 24 שעות ללא שינה . 
איני מתכוונת לבזבז את כל היום ולכן אשים לעצמי שעון ואתעורר שש שעות לאחר מכן , אכנס למקלחת שתשטוף את כל ריח הסיגריות , הזיעה והגומי שדבקו בי , תשטוף את כל העצבות והרגשת הפספוס ותמלא אותי ברעננות מחודשת , שתיקח אותי לחברים טובים ואוהבים , ועל ארוחה טעימה וכוס קפה אגולל בפניהם את מעלליי ואצחק יחד איתם על חיי הקטנים והטיפשיים . 
אם היינו עושים מדורה הייתי צולה את עצמי באש כמו מרשמלו עד שאהיה שחומה שחומה וטעימה טעימה ואף אחד לא יוכל להתנגד לי , יהיה חייב לטעום , ואני אתן לו רק טיפה , שיתחנן לעוד . 
חבל שבמקום לעשות מדורה הלכתי לישון . 
