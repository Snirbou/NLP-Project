את טורי איימוס שמעתי בפעם הראשונה , דקות לפני הזריחה , על גג בית ערבי במזרח ירושלים . 
ובאותן שעות היא נשמעה לי קסומה ומפתה . 
אני חושב שקראו לו סמיר . 
הוא היה הבן של בעל הבית ואני הייתי מאבטח בעיר העתיקה . 
הגג היה שלו , אבל העוזי היה שלי . 
הוא עישן סיגריה ואני שתיתי קפה מר . 
ושנינו שתקנו ושמענו את טורי איימוס שרה מהטייפ הישן שהוא העלה לגג . 
הקול שלה מתמזג עם תפילות המואזין מהמסגד הסמוך . 
- קרני שמש אחרונות נאחזות בגבעות הלוהטות , צובעות הכל בכתום , חודרות מבעד לרשת ההסוואה . 
שכחתי עד כמה ארוכה השקיעה בדרום הארץ . 
קונדיטור שמן והזוי לא מפסיק לדבר על החוטיני של אישתו . 
מתכנת עייף סופר את הימים לאחור . 
רפתן עם זכרון של פיל נצמד למשקפת . 
קיבוצניק דתי שהולך איתי עוד מהטירונות . 
ואני . 
רק מילואים יכולים לחבר חיבורים בלתי אפשריים שכאלה , ולצרף אותם אל מתחת לרשת הסוואה אחת , על כיפה של גבעה , ליד כפר בדואי לא מסומן במפה . 
הקור של המדבר זוחל פנימה . 
אין מקום לזוז , אי אפשר לשבת . 
בטח שלא לעמוד . 
שוכבים בשקט עם שרירים תפוסים , סופרים את הדקות . 
הקפה מר מתמיד . 
בעוד כמה שעות תפילות המואזינים מהמסגדים הסמוכים יגרשו את השקט ואנחנו נתקפל , לא נשאיר סימן . 
- רק היום קראתי שטורי איימוס באה לארץ , להופעה אחת . 
ראיתי את הראיון איתה . 
אישה יפהפיה בפאה ג'ינג'ית , עיניים חומות גדולות וקול שקט , מנסה לדבר בהגיון בארץ האי הגיון . 
היא כבר לא אותה אחת ששמעתי על אותו הגג , לפני שתים עשרה שנים . 
גם אני לא . 
