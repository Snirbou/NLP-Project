בואי תשחקי איתי רגע בילדה גדולה , שלובשת מגפי בוקרים ומעשנת סיגריה . 
ספרי לי על זה כמו תסריט , עם הלק שלך והליפסטיק האדום כדם , שאם היית צריכה לנתח באיזה סיפור היית אומרת שהוא רמז לטראגדיה עתידית . 
אבל את החיים שלך לא צריך לנתח , את פשוט רוצה שיקרה מה שאת רוצה שיקרה . 
שזה מאוד לוגי למעשה . 
למשל שתשבי כל היום על חלונות עם עציצים שמשקים אותם עם הדבר הזה שיכול להיות צהוב לפעמים , ושתמיד יש לו חורים . 
יש לו גם שם , אבל השם לא רלוונטי , כי אפשר להבין מה הוא גם מן התיאור . 
הוא לא קומקום . 
תתארי קפה וסיגריה וחבר . 
זה מאוד רומנטי . 
וכובע צמר , שזה במקרה נורא מגרד בראש . 
נו , כמו תסריט . 
איך שהקצוות של השיער , תעשי אותו בלונדיני , נגיד , כי זה הצבע שיש לך מול הפרצוף כרגע , קופצות לך בעיניים . 
איך הקצוות של הנעליים בצבע אפור . 
תיאורים . 
אין ברור או פשוט מזה . 
תדברי על מגע . 
את ילדה גדולה , יש לך רצונות ומיניות . 
אישיות קצת אנאלית . 
את תהיי פסיכולוגית , את לא לומדת פסיכולוגיה . 
נגיד . 
את יכולה לכתוב , לא בהכרח יבינו אותך . 
אבל תשחקי בחיים , זה נורא כיף , נסי את זה . 
זה נהיה יותר גרוע . 
השעון מורה 7:40 , ואני מכחילה מחוסר יכולת לנשום . 
נאלצת לקום מהמיטה ולא לחזור לישון . 
בלילה חלמתי על מרצים בצורת המפטי דמפטי , ועל איך אני משכנעת אותם שהם צריכים לעשות בדיוק מה שאני רוצה שהם יעשו בשבילי ( זה לא גס כמו שזה עלול להשמע ) . 
כבר חמישה ימים שאני חולה . 
נו , בדבר הזה שיש לחצי עולם . 
ולא , לא הלכתי לבדוק את זה . 
אני חושבת על זה , איך זה מפריע לי כששערה אחת יוצאת מהמקום . 
איך אני מתחרפנת מתווית של חולצה שמתהפכת מהפנים אל החוץ , או פירור שנדבק לקצה של הפה . 
כמה מגעיל זה מרגיש אם נניח רטוב לי באיזשהו חלק של הפנים . 
לא מבינה איך פעם הייתי תינוקת , או ילדה שלא הבחינה בכל הפרטים האלה . 
לא מבינה מה גרם לתמימות הזו לחלוף . 
הפואנטה , שאני נוטה לאבד לעיתים תכופות מדי , היא שמכל הסיבות הללו כמעט ולא הצלחתי למרוח לעצמי משחה לבנה וריחנית על הפרצוף המתקלף שלי . 
וזאת על אף שהאף שלי ( חה . 
) שלח אותות מצוקה ניכרים . 
אבוי , כמה פעמים בשעה האחרונה קינחתי אותו . 
עושה רושם שזה לא עומד להפסיק לעולם . 
אבל כמובן שיום אחד זה יפסק , ואז אשאל את עצמי איך הייתי כה מטומטמת להאמין שזה ישאר לעולם ? 
הרי נצח זאת מילה שלא באמת קיימת . 
אני רק צריכה להבריא כבר , בכדי שאהיה מסוגלת לעשות את כל המוטל עלי ואת כל מה שאני רוצה לעשות . 
ארבעה קירות היו הזכר היחידי לכך שאי פעם הייתה קיימת . 
ארבעה קירות והריח . 
זה שסרב להתנדף גם אחרי כל הימים שעברו . 
בהתחלה , כשעוד סברתי שהוא עולה מהסדינים , השמדתי אותם . 
במדורה גדולה בחצר האחורית שרפתי את כלי המיטה , הבגדים , הספרים והתמונה של מרלין מונרו , שהתלהבה כל - כך כשמצאה אותה בעשרה שקלים בשוק . 
כשזה לא עזר פיניתי את כל הרהיטים , גוררת שולחן אחרי כיסא ומדף . 
מבקשת עזרה מאחי , שהביא חברים שיפרקו את הארון שלה . 
בסוף מצאנו את עצמינו צולים תפוחי אדמה על גחלים אחרונים , שאריות למדורה . 
מישהו הביא גיטרה ושרנו שירים שלא חשבתי שאשיר עוד . 
כשחזרתי הביתה הריח עדיין היה שם . 
קראתי לאחד , הוא קילף את השטיח שלה והניח במקומו רצפת פרקט . 
ואני שוב הייתי בטוחה שחיסלתי את מקור הריח , והרי ידוע שריח נוטה להדבק לשטיחים . 
עמדתי בחדר שלה . 
ארבעה קירות . 
ארבעה קירות צבועים אדום ומחוררים . 
חורים של מסמרים מהניסיונות הרבים לתלות את התמונה של מרלין מונרו בעשרה שקלים ישר . 
אבל התמונה התעקשה להתעקם בכל מקום . 
אז היא חוררה וחוררה , וכשנמאס לה אמרה שעוד ניסיון אחד . 
ו - אם זה לא מצליח , תקפוץ מהחלון . 
והתמונה , כדרכן של תמונות סוררות לא נבהלה ולא התרצתה , חרצה לשון . 
והיא פרשה לה כנפיים ועפה . 
ישר אל תוך החלון עפה , צנחה אל מותה . 
ורק אני נותרתי מאחור , מגרדת קירות אדומים בציפורניים . 
בוכה שהריח . 
הריח , אלוהים ! 
ואם לקלף את הצבע לא יעזור , הזגוגית כבר שבורה ואיננה , והדרך למטה קצרה . 
