ואם רק הייתי פחות עצלנית , היו משתלשלים לי מוביילים של פרפרים אדומים / שחורים מהתיקרה . 
הוילונות שלי היו דמויי רשתות דייגים , שהייתי ממסמרת לקיר ולתוך מדפים מלאי צדפים . 
בכניסה לחדר היו לי חרוזים הודים כאלה בשלל צבעים . 
הקירות שלי היו צבועים בצבעים של סתיו והיו עליהם טפטים או ציורים . 
היו לי רהיטים בצבעי עץ או אולי מקש , ובמקרה הצורך הייתי צובעת גם אותם בכתמתמים . 
ויתכן שהייתי צובעת את החדר שלי בסגול וקונה לעצמי הרבה פופים פרוותיים ופח שהוא מחליא מרוב שהוא מנצנץ . 
או שאולי בעצם החדר שלי היה בירוק ליים עם תמונות של פרפרים ופרחים וכיתובים סינים . 
הייתה לי מניפה מעץ עם פרחים תלויה על התיקרה , ריצפת פרקט , מזרקה קטנה של מים מפעפעים , קטורת , פוטפורי ושאר עלים מיובשים ועציצים קטנים , וגם אהילים למנורות מנייר . 
הוילונות שלי היו ניראים כמו קרפ , והייתה לי מחצלת , וגם פעמונים קטנים תלויים על החלון שהיו מצלצלים כל היום בצורה מונוטונית ומעצבנת , אבל אני הייתי אומרת שהם שלווה ושקט . 
כיסויי המיטה שלי היו כמובן בסגנון המזרח הרחוק , אולי מעוטרים בעגורים , והחדר כולו היה מריח כמו שטיח ששרפו אותו . 
הייתי לובשת רק דברים מבדים מגרדים ולא אלסטיים במיוחד , ושלל חולצות הריון . 
הייתי מסתובבת בחצאיות שאנטיות אווריריות ובנעלי בובה או עץ . 
הייתי מרימה את השיער שלי ותוקעת בו פרחים מזוייפים או אמיתיים ואולי גם שמשיות קטנות של קוקטיילים , או מפזרת אותו וקולעת בו בפיזור צמות קטנות עם חרוזים , כך שהוא כל הזמן היה ניראה כמו קורי עכביש . 
אולי גם הייתי מעשנת ( סיגריות ולפעמים גם סמים ) , שותה ומסתובבת כל היום בבתי קפה תל - אביביים . 
היה לי חבר רומנטי או חברה , או גם וגם , והיינו עושים אורגיות פרועות ביום ובלילה ומדורות בחוף . 
הייתי מלאה כל הזמן במלח ובחול של ים , והייתי מתקלחת רק פעמיים בשבוע , כי לא היה טעם . 
וכל כמה זמן הייתי אורזת לי תרמיל ומתחפפת למקום אחר בארץ עם חברים - היינו לוקחים טרמפים וישנים אצל אנשים שאנחנו לא מכירים או ברחוב . 
סביר להניח שגם הייתי נושרת מבית הספר , משתמטת מהצבא , ומתקבלת ללהקת מחול עוד לפני שבני גילי היו מוציאים בגרות . 
היה לי כלב האסקי סיבירי או אולי חתול פרסי אפור עם עיניים כחולות . 
היו לי דגים ( עדיף דולפין , שהוא בכלל יונק ולא דג , באקווריום עם שונית ) , ארנבונים שהיו קופצים חופשי , ותוכוני אהבה קטנים . 
ואם הייתי יכולה הייתי גם מגדלת כל מיני אנשים בעציצים , שכמו שעברי לידר אומר , יגדלו נכון . 
אבל בעצם בעיקר הייתי רוצה לגדל שם בובה קטנה ומסויימת ( או פינגווינים , כי הם חמודים ) . 
אבל כניראה שאף אחד מאלה לא יהיו בגלגול הנוכחי . 
בינתיים הייתי מסתפקת ביכולת לשמור את הבגדים שלי קצת יותר בארון , וקצת פחות על הריצפה , וגם הייתי שמחה לזרוק את כל השטויות שאני כל הזמן אומרת שאני צריכה ולא מגיעה לזה . 
בגלגול הזה אשמח לשרת במקום שיטיב עמי , ויאפשר לי לרקוד . 
בגלגול הזה אשמח להתקבל למקומות שיותר פשוט להתקבל אליהם מללהקות מחול , בתור התחלה לפחות . 
וגם אשמח להתקרב יותר לאנשים שמזכירים ולו במעט את התיאור הנ"ל . 
בגלגול הזה כבר יש לי מספיק חולצות הריון וחצאיות מתנופפות בכדי שאוכל להתלבש מגניב לפי הסטנדרטים של עצמי , ואני בהחלט מרוצה מהעניין . 
גם יש לי צדפים שקניתי ושאני עומדת לעשות איתם משהו . 
עכשיו גם יש איזשהו פוטנציאל לקשר רומנטי מסוג כלשהו , כזה שניראה לא מחייב אבל מבטיח . 
כרגע יש לי אמביציה , ואמביציה זה תמיד דבר טוב . 
היא יודעת שהיא חולה , כשטוב לה היא אפילו מודה בזה בקול . 
צנן , היא אומרת , וממשיכה לשתות מאותה הכוס האדומה . 
יש שם יין , היא אומרת , ואני טוענת לעומתה שיש שם חיידקים . 
צריך לנקות את הכוס מדי פעם , ותמזגי מיץ טרי , אני מציעה , אבל היא בשלה , חושבת שהתחלואים ימותו אם תוסיף קצת וודקה למשקה , ובינתיים לא עושה כלום והם לא מתים . 
תלכי כבר לרופא , אני מנדנדת , והם כולם אומרים לי עזבי , זה במילא רק צנן , היא תכף תבריא . 
אין להם מושג כמה דם אנחנו מנקות מהשירותים כל ערב . 
אולי אם רק הייתי יכולה לכתוב קצת ממוח של מישהו אחר זה היה יותר טוב , כי את שלי כבר מזמן הפסקתי להבין . 
אני חושבת שאחרי שהשבוע האחרון , שהיה נהדר לכל הדיעות , בעיקר יש לי חוסר שקט פנימי . 
אני רוצה לעשות ולהסתדר ולהגיע , אבל אולי עכשיו זה עדיין לא הזמן שלי ואני לא מוכנה . 
בעצם , אני כבר לא כל - כך בטוחה מה בדיוק אני רוצה לעשות . 
זאת אומרת , כן , אבל זה כאילו שאני זורמת באיזשהו נחל , וקולטת שאחד הפלגים הצדדיים יפה יותר מהמיין סטרים , ואין לי מושג לאן אני רוצה לפנות . 
וזה כאילו שאני קצת יותר בטוחה , אבל גם קצת פחות . 
וכשאני מחפשת את המוכר בשביל להתלות עליו , אני מגלה שהמוכר שלי כרגע לא בנמצא ושאין לי כתובת נכונה . 
ואולי אני סתם מרגישה ככה , אולי אני פשוט צריכה לחזור לשיגרה ולישר קו , וכל זה יעבור לי . 
אולי אני סתם חוששת ומחר אני בכלל אשכח והכל יחזור להיות כמו שהיה . 
כי מאוד יתכן שאין לי שום בעיה , ושמה שאני צריכה נמצא לי בדיוק מתחת לאף . 
