המכונית השתנקה כשאימא תימרנה סנטימטר בדקה בפקק שביציאה מת"א . 
עזבנו את הבית ב - 9 , וחצי שעה מאוחר יותר היינו עדיין קרובות יותר לבית מליעד הסופי שלנו . 
זאת אומרת , היעד הסופי שלי . 
אימא בכלל רטנה שאיך זה שהיא תמיד מאחרת בגללי , ואיך יש לה פגישה ב - 10 שהיא בחיים לא תספיק להגיע אליה , ומה היא תעשה . 
כמובן שאף אחת מהתלונות לא הופנתה ישירות אלי , אבל הרגשתי מאוד לא נעים שהיא ממלמת דברים כאלה מתחת לשפם . 
הצעתי שתעצור את האוטו ואני אתפוס מונית . 
אימא השתתקה לדקה קלה ובסופה פלטה שזה שטויות , מה זה כבר איחור ושהיא תסיע אותי וגמרנו . 
עוד לא סיימה את המשפט וכבר חזרה לתופף בעצבנות על ההגה , להתאונן על מצב הפפקים והכבישים ולקלל את עצמה על זה שבחרה דווקא בדרך הזאת ולא בדרך אחרת שהייתה עשויה לחסוך עוגמת נפש . 
והייתה גם עשויה לא . 
ברגע שנרגעה קצת , עברה לעצות מעשיות . 
" תגידי להם שהחבר שלך גר בר"ג , רק ההורים שלך גרים בת"א " . 
" עזבי " עניתי " אני לא אשקר , אני פשוט אגיד שחשבתי שזה בסדר , שגם את הת"ז שלי עשיתי שם ולא הייתה בעיה " . 
" חה , אבל היא תצעק עליך כמו פעם שעברה ותסרב לשרת אותך " אימא הזהירה . 
" שתצעק , בסוף היא תתרצה ותאריך לי ת'דרכון כמו גדולה " . 
" איך שבא לך " אמרה אימא , מה שאמר למעשה 'למה את אף פעם לא מקשיבה לאימא שלך ותמיד חושבת שאת כזאת חכמה ? 
' . 
התעלמתי כמובן ובסוף הוספתי " טוב , ניראה שם " כמחווה לפיוס . 
נזרקתי לרחוב מול בניין מספר 40 . 
משרד הפנים היה במספר 2 . 
ביאליק 2 . 
ביאליק , לפי דעתי , זה הרחוב הכי פקוק בכל גוש - דן , בחיי . 
אני לא מכירה אף רחוב עם בעיות תנועה קשות ועקביות כמו שם . 
אנשים נוסעים ברוורס , חונים , חוצים , עוקפים , נעצרים . 
והרחוב כולו מסכן חד - סטרי ותמיד עמוס . 
בתוך השישו - ושמחו הזה הייתי צריכה לפלס לי בעליזות חצי רחוב . 
עליתי במדרגות הצדדיות , וכשהגעתי לסופן נתקלתי בסורגים , דלת נעולה ובחור יפה , אך הו כה מסומם , שבכלל לא הבין איזה יום זה היום , ושהמשרד סגור . 
" אני אבוא מחר " הוא הודיע לי כשהסברתי לו את משמעות הסורגים . 
מעניין כמה זמן הוא עמד וחיכה , חשבתי לי ועניתי " יפה לך " . 
התחלתי לרדת במדרגות . 
2 דקות מאוחר יותר ישבתי במונית שהסריחה מכפות רגליים והייתי בדרכי לכל - בו שלום . 
שילמתי לנהג 38 וחצי שקלים חדשים ונכנסתי למגדל דרך חנות של גולף אנד קו . 
עצרתי במחלקת גרבי ברך ותחתונים ואז המשכתי בדרכי מעלה במדרגות הנעות . 
אחרי שהבטתי לכל הכיוונים האפשריים וראיתי שאני לא מוצאת , פניתי לאיש בגיל של אבא שלי ( סביבות ה - 60 ) ממוצא תימני ושאלתי אותו איפה משרד הפנים . 
" מול עזריאלי . 
העבירו אותו מפה " . 
כמובן שהייתי צריכה לדעת את זה שהעבירו אותו . 
אבל לא ידעתי , לא היה לי מושג . 
כמו שלא ידעתי שיום רביעי זה היום היחידי שבו משרד הפנים בר"ג לא נפתח בבוקר . 
מסקנה - אם את מנותקת מהמציאות ואת רוצה לרגע להתחבר אליה , את מוכרחה לעשות מאמצים לבדוק שהיא קיימת . 
אם את לא עושה , את יכולה להיות בטוחה שתאכלי אותה . 
אז התימני המזדקן התחיל איתי . 
טוב , אז שמתי פעמי לעבר סוזן - דלל . 
זאת אומרת , ברחתי כל עוד נפשי בי . 
זה היה רעיון טוב משום ששכונת נווה צדק הרי גובלת בכל - בו שלום , והיא במקרה השכונה שאני הכי אוהבת בת"א . 
החלטתי שזה שווה את ההליכה . 
ברגע שהתחלתי לראות את הבתים הקטנים והמההמים נרגעתי וצווחתי באושר כפוסטמה ההיפראקטיבית שאני . 
הושטתי יד לתיק שהיה תלוי לי על הכתף וגששתי בניסיון לשלוף מצלמה . 
כמובן שלא הייתה לי מצלמה , משום שלא משנה כמה חזק אני מנסה להפוך את עניין סחיבת המצלמה לכל מקום להרגל , אני לא מצליחה . 
קצת התבאסתי , אבל אמרתי שלפחות ככה אני לא אתלהב יתר על המידה בצילום ואעמיס על הרגל . 
כשהגעתי לרחבה השקטה והנפלאה של המרכז הציפורים צייצו לכבודי . 
הרגשתי נהדר וגיבשתי תוכנית חדשה . 
קצת הציק לי העניין שלא סדרתי את הדרכון , אבל אמרתי שאדאג לזה ביום אחר . 
עשיתי טיול מסביב למבנה , בדקתי מופעי מחול והתיישבתי על ספסל . 
מרחוק בצבצו שתי דמויות והשתעשתי ברעיון שאלו הצמד פינטו - פולק . 
ענבל פינטו היא הכוראוגרפית של להקת המחול האהובה עלי ( להקת ענבל פינטו . 
שם מקורי נורא ) , ואבשלום פולק הוא בן - זוגה והשותף שלה לעבודה , שחקן במקצועו ( נו , זה ששחק ב " פלורנטין " את מה - שמו ההומו ) . 
כשהשניים התקרבו אלי , גיליתי שזה באמת הם . 
רטט שמחה עבר בגופי , ומחויכת דליתי מהתיק שלי את הספר " ימי שלישי עם מורי " למטרת קריאה . 
מכשמיציתי את העניין הרמתי טלפון לתחנת מוניות והזמנתי מונית מתוך מחשבה שזו תגיע בעוד כ - 10 דקות . 
תמיד קשה כל - כך להשיג מונית לסוזן - דלל . 
עליתי על המונית שהגיעה מוקדם מן הצפוי ( 5 דקות מוקדם יותר ) ונקבתי בשם התחנה הבאה , שהייתה שיעור פילאטיס . 
כשבדקתי , גיליתי שאין לי מספיק כסף לנסוע לפילאטיס וישר משם לפיזיורתפיה - מה שהתכוננתי לעשות . 
התעצבנתי וביקשתי מהנהג שיסיע אותי לבית הקפה בו עובד הבלונדיני שלי . 
בו ברגע שהנהג התניע , חלפו על פני חברי להקת ענבל פינטו המהממים . 
קיללתי . 
לכאורה זה נשמע משמח , יצא לי לראות את הרקדנים האהובים עלי . 
באופן מעשי לראות אותם דרך חלון של מונית לשניה וחצי לא היה מספק כלל וכלל . 
התקלות בהם דורשת בהייה ממושכת ואף התחקות אחריהם כל זמן שהדבר מתאפשר . 
בבית הקפה הבלונדיני לא היה . 
מי שכן היה שם זאת אדומת שיער קטנה ויפה שכיבדה אותי בדגימת משקה קוקוס בתוספת לאייס הקפה והציעה לי לערבב אותם בפעם הבאה . 
משם התקדמתי לעבר הבית בצעדים זהירים כשאני לוגמת שלוק מהקוקוס המתוק ושלוק מהקפה המר . 
זה היה טעים נורא . 
כל - כך טעים שהספקתי לשכוח מה שחשבתי עליו במונית - שחצי מהלילה ביליתי בלהזכר בדנה . 
מכיוון שלא ראיתי אותה כל - כך הרבה זמן , היא הפכה ליצור בלי גוף או פרצוף , ולמרות שהיא זכורה לי רק בקווים כלליים , המחשבה עליה הייתה מוחשית עד כאב . 
שיעור הבלט שעשיתי אתמול גרם לי להיות כה נלהבת שהתחילו לי הצביטות הישנות בלב ותקפו אותי געגועים איומים . 
לא נרדמתי ובבוקר הייתי עייפה להפליא . 
השינה , כשכבר כן באה , נמשכה בדיוק 4 שעות , והייתה מלווה בחלום על זה שאבא שלי מפעיל פצצה גרעינית , מאיים על מישהו עם אקדח , ומבריח אותי משם עם הנהג שלו . 
נהג פלסטינאי . 
באופן אירוני מה שהמתיק לי היום ( מלבד הקוקוס ) היה המחשבה על זה שדנה חולה . 
כמובן שזאת לא מחשבה שמחה במיוחד , אבל משום שהתכתבתי איתה אתמול ידעתי שמצבה משתפר , ושהיא בסדר גמור . 
לכן בנסיבות הקיימות הרשתי לעצמי להתעודד בכך שלא פספסתי אותה . 
לפחות לא בימים האחרונים . 
ועכשיו אני יושבת פה - משנה עיצוב לבלוג , כותבת פוסט דבילי ומוזר , כשבעצם אני כבר צריכה להיות בדרכי לפיזיותרפיסט הסדיסט , ואני מתרגשת כמו ילדה קטנה שהולכת ללונה פארק ויודעת שהולכים לקנות לה בלון גדול . 
