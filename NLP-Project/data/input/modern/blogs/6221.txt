תמיד היו לי עיניים בוגרות ואנשים רצו לחלוק איתי דברים . 
אני זוכרת כשהוא סיפר לי את הסיפור על איך הוא היה בן ארבע כשהוא נתן את העצה הרומנטית הראשונה שלו . 
אני זוכרת איך הנהנתי בהבנה , כמו שאני יודעת להנהן , בעוד שבלבי זלזלתי בו , כי רק לי מותר להיות החכמה . 
למרות שחשבתי עליו תמיד שהוא אינטיליגנטי , וידעתי שהוא אומר את זה כי הוא רוצה להרשים אותי , למרות שהערכתי אותו , עמוק בפנים הייתי מלאה בהתנשאות הזאת , שהיא לי טבע שני . 
אפילו ההליכה שלי , כך נידמה לי . 
הראש המוטה מעט מעלה , המבט הכה ממוקד . 
בעצם אני לא רואה דבר מן העולם החיצוני לפני שאני מתבוננת בו בעיני עגל פעורות ומבקשת לספוג אל קרבי את הכל . 
כשזה קורה , אני מרגישה צורך לבלוע את היקום אל תוך שני האישונים השחורים שלי , אם רק היה אפשר . 
או אולי הסדר הפוך . 
אני מנסה . 
כמו כל האנשים גם אני רק מנסה לפלס לי את הדרך בחיים האלה . 
כשאי אפשר אני בועטת וממרפקת כל מכשול שמתהווה . 
אולי יום אחד אצליח בלי לההדף לאחור . 
יום אחד , אני מאמינה , אבין מהו הדבר שאותו אני מנסה לעשות . 
היום אין לי שום בעיה לשבת ולכתוב באותה מהירות בה המוח פועל , או לפחות כמעט , מפני שקצב המחשבה ללא ספק עולה גם על כישוריה של מלכת הקלדניות , ומכל מקום איני היא . 
אני בחורה שלוחצת על אותיות שהיו עשויות להיות אקראיות , לולא הייתי משתמשת בשפה שהיא עברית . 
אפילו בחירת המילים הרנדומלית ביותר נבחנת בקפידה , מה שאומר עלי שאני נורא ספונטנית , כמובן . 
הקטע המדאיג הוא שגם אם אני מנסה בכוונה לא מצליח לי . 
כמו שכשהפסיכולוגית שלי שואלת איך אני שומרת על הפאסון , אני עונה לה שזה רק כי אני לא יודעת איך לא , וזאת הבעיה בדיוק . 
אני יכולה להכריח את עצמי לעשות כל מיני דברים , ולשחק , אבל הרגש האותנטי שלי נוטה להתחבא עמוק . 
זה משתפר , אבל לא מהר מספיק . 
אני שונאת את האובר - אנלייזינג שאני עושה לכל דבר . 
אפילו לאובר - אנלייזינג בכבודו ובעצמו . 
אני משוכנעת שמשהו לא בסדר עם המוח שלי , ושמישהו בבקשה ישתיק אותו קצת , או יקח אותו לכמה שעות ויעשה לו בייביסיטינג . 
יש ימים שאפילו את המחשבות שלי אין אני יכולה לכתוב . 
הן לא קוהרנטיות או מילוליות מספיק . 
לעיתים הן סתם מרגישות טיפשיות ואני מרגישה לעצמי עילגת נורא , ולמרות שאני ממש רוצה להגיד משהו , ויש בי כל - כך הרבה תחושת , הכל מעורפל , הכל כללי ולא ספציפי . 
כל העברית בורחת ממני ואני מוצאת את עצמי עם שעטנז מוזר של שפות היברידיות . 
אני לא מסוגלת להגדיר את התנועות של שרון , שהן סמיכות יותר לעומת התנועות הדלילות והנוזליות מעט של הדס , וזאת על אף שלשתיהן יש חיבורים של פלסטלינה , וחוטים דקיקים של ניילון שיש בניהם קשרים ואוברלאפניג , כמו כשעורכים מוסיקה . 
עולם הדימויים שלי הוא באמת משהו תמוה . 
הנה הפיסקה בה אני מתארת כיצד ישבתי במכונית והכל הרגיש הזוי . 
דמיינתי שאני באיזשהי שכונה בדאונטאון של ארץ בצפון - מזרח ארה"ב . 
יש לי איזשהי אובססיה עם נסיעות , במיוחד כשזה לילה , במיוחד כשיורד גשם . 
אתמול התפאורה הייתה כזאת ולאורך כל הדרך הייתי בטוחה שאמא שלי עומדת לנסוע היישר אל תוך עץ . 
גליה ישבה במושב האחורי ואמרתי לעצמי שזה נורא מוזר שכאן זה הבית שלה , ושהרחוב הזה כל - כך דומה לרחוב הקודם , ומחשבותי נסקו לפתע אל אירופה של שנות ה - 30 וה - 40 ואל טירות באלבניה או טרנסילבניה , או משהו אחר . 
אמא שלי השמיעה את הדיסק ברקע , שעל אף שצרבתי בעצמי שכחתי אילו שירים יש בו , והרגשתי כאילו שלא האזנתי להם שנים . 
ואז היום כשהדלקתי את הרדיו והוא ניגן משהו שהקשבתי לו אתמול , חייכתי על כמה שצירופי מקרים הם דבר מדהים . 
מה שמדהים עוד יותר זה שלמעשה הם נפוצים עד מאוד , ובכל זאת אנחנו נוטים להתפעל מהם כל פעם מחדש . 
