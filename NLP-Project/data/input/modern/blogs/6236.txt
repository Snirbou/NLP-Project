לחצאית הירוקה שלי מנטליות של בת חמש , קטנה מדי , חסרת סבלנות ושובבה . 
היא התעופפה לה לרגע ומיד נמלכה בדעתה , צנחה באפיסת כוחות על ירכי , נצמדה קרוב קרוב . 
ישבתי באותה שעת צהריים מוקדמת תחת שמשייה רחבת שוליים בצבע בורדו . 
נטפתי מים , מחיתי אגלי זיעה בשיטתיות , ניסיתי להרים את השיער מעט למעלה . 
הרגשתי כמי ששפכו על רגליה , מלאות גלדים ועקיצות , דלי שלם . 
הלחות , והבד הנדבק , חולצת הטריקו והרשימות , הדף עם הסיכומים , העט הכחול והכתב שלה ששואל אותי האם להשאר למרות שמציק ? 
אני זוכרת את הבקרים בטורנטו על החשוך הנוראי שלהם , והאוויר האפור והקר , כמו הבוקר הזה , שחדר אל המרתף . 
הייתי מתעוררת בחמש בבוקר , בחסות הג'ט - לאג שלא חלף גם אחרי חודש וחצי . 
בשקט הייתי חומקת אל חדר הכושר ומדליקה את הטלוויזיה . 
את האור לא העזתי להדליק מתוך חשש שזה אסור . 
למעשה הסיוט הגדול ביותר שלי היה המחשבה שמא כל אורות המרתף מופעלים ע"י אותו המתג , ואם ארים אותו מעלה תואר הקומה כולה . 
כשלוש שעות ו - 6 סיטקומים אחרי , היו הורי מתגלגלים מן המיטה ועולים בעצלתיים אל חדר האוכל . 
הייתי מזדנבת , צמודה לטייטס של אמא ובוחרת לי מהארון הגבוה עוגיות ( שוקולד-צ'יפס ) וחלב . 
העוזרת הג'מקיאנית הייתה מדברת איתי ולא הייתי מבינה מילה , לרוב זה גרם לי לפרוץ בבכי ולרוץ להבלע בתוך החולצות הענקיות של אסתר , שצחקה עלי שאני מפחדת ממייבל , והסבירה לי שהיא נורא נחמדה . 
אחר - כך הייתה מושכת אותי ביד אל הבריכה והגראז' , וביחד היינו בודקות אם הפעם תפס אלברט את הראקונים במלכודות שהתקין . 
במשך החודשיים של הביקור הוא לא תפס אפילו אחד . 
הראקון היחידי שזכיתי לראות היה בדמות של בובה , שאסתר קנתה לי , אחרי שהציבה לי תנאי אחד : עלי לעבוד על אלברט שהוא אמיתי . 
בסביבות 12 בדרך כלל התעוררה שרי , ושאלה אם אני רוצה לבוא איתה לקניון או ללונה פארק . 
מדי יום הייתה מוצאת משהו מעניין שנוכל לעשות יחדיו . 
ביום שעלינו על רכבת ההרים היא הייתה בגילי פחות או יותר . 
היא הייתה טרודה בצבע הלק שלה ובפאן , ושנייה לפני שירדנו מהאוטו יחד עם דרק וקיילה , היא חידשה את הליפסטיק שלה בצבע בורדו , שגרם ללשון שלה להראות בהירה בצורה חולנית . 
במחשבה נוספת פגשנו גם את החברה של דרק , שהייתה בת 10 , בעוד הוא היה בן 17 . 
קיילה ושרי גרמו לי לשתות לראשונה מפה לפה , " כי אנחנו משפחה ואלה אותם חיידקים " . 
אחרי הראפטינג גם הייתי צריכה להתפשט בנוכחותן , כי כל הבגדים שלנו היו ספוגים . 
ביקשתי להכנס לתא השירותים , אבל הן התעקשו שאנחנו נורא ממהרות ושממשפחה לא מתביישים . 
הייתה לי חולצה ורודה עם הדפס של בארבי , ובארני מהפלינסטונס כתב לי הקדשה על תמונה של שנינו שצילם איזה צלם . 
משום מה בתמונה מצוייר לי פרפר ענקי על הפרצוף . 
הוא כתב שיש לי שם נורא מעניין , ושקנדה משגעת והלוואי ואהנה בה מאוד . 
אכן נהניתי . 
על השטיחים הרכים ביצעתי גלגלונים , עמידות ידיים ושפאגטים . 
בחדר של שרי שיחקתי קלפים ולימדתי אותה " אריסטו " , שהיא טענה שהיא אוהבת . 
במסלול הגולף ראיתי דלעות ענקיות וגנבתי כדור צהוב , שאלברט אמר שמותר לקחת . 
ובבית של סימה ודייבי עליתי 29 קומות והבטתי על הנוף . 
אחר - כך אסתר הסיעה אותנו ב - BMW הכסופה שלה . 
למכונית היה ציפוי של עץ מבפנים וריח של עור חדש . 
היא אמרה " תבטיחי שתכתבי לנו הרבה " , היא אמרה לי " תמשיכי להיות כזאת ילדה טובה " . 
משם עלינו על המטוס לפלורידה ונחתנו בדיסני וורלד . 
פחדתי מחושך , הפסקות חשמל ומומים . 
חלמתי בלילות על רגליים שצפות באגם המלאכותי של המלון , מפני שיום קודם לכן ראיתי בתור בסופר אישה בלי רגליים . 
לא הסכמתי לעלות על אף מתקן . 
לא הסכמתי שההורים שלי יכבו את האור . 
הזכרון המתוק היחידי שלי מאורלנדו הוא אולי הצדפה המקסימה שמצאתי ולקחתי עמי לארץ , והחסידה שחיפשה דגים בעודה עומדת על רגל אחת . 
הלילות ארוכים כל - כך ומעייפים . 
אני מסיימת אותם בחדר שהוא לא שלי , ועם יותר מדי מיטות סתורות . 
נזרקת אל הבקרים שמתגנבים אלי מאחור מתגרדת ותשושה . 
מתהפכת שוב ושוב , הקור , החום והזיעה חודרים לי אל התודעה ואל העצמות גם . 
אני ממש מפחדת ללכת לישון . 
נמאס לי להשאר לבד בכל המרתפים החשוכים האלה . 
הידיים מהירות יותר מן המוח שלי , המתאדה עקב החום . 
חום הגוף , אני מתכוונת , לא זה שבחוץ . 
על אף שאין שום ספק שבצהריים השמש יוקדת , ואני נשרפת חלק אחר חלק , מצטמקת ונעלמת . 
אין דרך חזרה אחרי שהמילים הוקלדו והכתובות עודכנו , וככה זה . 
אחר - כך דיו כחול נשפך על הדף , והשקופיות נצפות כל אחת בתורה . 
אני סופגת מילים פנימה ומזיעה החוצה את כל מה שאני שותה . 
הטלפון מצלצל ואני הופכת למומחית לענייני ת"א והסביבה - " איך זה שאנחנו בסנטר ולא מוצאות את קולנוע רב - חן ? 
" , " אה , כי הוא פשוט לא שם ... 
.. 
. 
" , וגם " סליחה שעד שאני כבר מתקשרת , זה מה שאני רוצה ממך " . 
המילה פרימיטיבי היא מילה נרדפתי לחייתי , לחושי . 
לתשוקה . 
ואני חשה אותם וחשה תסכול כשהם לא שם , כי כזאת אני בעצם . 
קמאית והיולית , וראשונית , ואלוהים יודע אילו עוד מילים קיימות בשפה העברית בשביל לתאר את התכונה הזאת שלי . 
ובציור על הכריכה איני יסודות הבית , ואינני האנשים המחזיקים ידיים . 
אני היא הדמות המרחפת במרכז , מנותקת מכולם . 
את עובדות החיים אני לומדת בתווים . 
או סוג של תווים , אחרי הכל החיבור האמיתי שלי למוסיקה הוא דרך הריקוד ולא דרך הנגינה . 
וכמובן שאין זה סוד שאני אוהבת אנשים יפים , וגם שאני פחות אוהבת את כל מי שהוא לא יפה בעיני , עם דגש על הסובייקטיביות שבעניין , כן ? 
ברור שיש כאן בעיתיות , והשטחיות ממש צועקת את עצמה , אבל תנו לי קצת קרדיט על זה שאני מודה . 
מרתק הרעיון שאני מורכבת משני קולות מופנמים ופרדוקסליים כל - כך - הקול של אמי והקול של אבי . 
מסתבר שזה מה שקורה כשהפכים נמשכים - יוצאת להם ילדה של אופוזיציות בינאריות . 
היא רצתה לכתוב באיזה מקום שטוב לעולם לא בא בלי רע , זה נשמע כמו משפט לא רע להתחלה של סיפור . 
בהמשך הסיפור הייתה מנמקת אותו בכך שיחדיו קבלה גם רשיון וגם הודעה על כך שסבתא שלה נפטרה , אך זה התברר כלא נכון , וכל הדמעות שהזילה , היו טרם זמנן . 
