הם נפגשו באיזה בליינדייט אומלל שחברים סידרו להם בבית קפה . 
הוא , כבר היו לו בלרינות , דוגמניות ומה לא . 
והיא , חשבה אותו למתנשא וילדותי על אף שהיה מבוגר ממנה בעשר שנים . 
בכלל לא רואה ממטר . 
ומה הפלא ? 
עד שלא סיפרה לו שהיא עושה תואר שני , כלל לא זכר את שמה . 
איכשהו , רצה הגורל ושנתיים אחרי הם מצאו את עצמם בחופה . 
לא הייתה שם אהבה מטורפת , בעצם פשרה . 
הוא אמר " בואי נעשה עסק " , היא אמרה " טוב " , וככה הם מצאו את עצמם נשואים . 
בוקר אחד אחרי שמדדה לעצמה חום ידעה שזה הזמן המתאים ביותר , קראה לו , " אני מבייצת " , והוא בא . 
עשו מה שעשו , תשעה חודשים אחרי זה באה לעולם ילדה . 
יצאה אחרי שעתיים , 3.600 משקלה . 
" איכס " אמרה כשגלגלו לה ילדה רחוצה בצבע חציל לתוך הידיים " איזה מכוערת " . 
" כמו קוף קטן " הוא אמר . 
הייתה לה פלומה שחורה על כל המצח והכתפיים וגבה אחת . 
רק המיילדת אמרה להם " איזה ילדה יפה " . 
והם גחכו . 
וכשהיא גדלה קצת , שאלה איך הגיעה לעולם . 
הם אף פעם לא אמרו חסידה . 
" מהבטן של אמא באת . 
נוצרת כשזרע קטן של אבא פגש ביצית של אמא " . 
וככה , היא ידעה , נולדים ילדים . 
לא היה לה ממש ברור איך הזרע פוגש את הביצית , אבל כל זה היה טכני . 
אחר - כך גם לימדו אותה שאפשר לעשות אהבה . 
למעשה אפשר גם סקס , " זה כיף " . 
אז בארבי וקן היו ועושים סקס , וזה באמת היה כיף , עד שנאלצה להסביר לכל החברות שלה מה זה ושמשם יש תנוקות . 
ובכיתה י' חזרה מבודחת מבית הספר , וסיפרה להם שזאת שהעבירה שיעור חינוך מיני אמרה לה " להשאיר יותר מקום לשפיך " כשהיא הלבישה קונדום על קישוא . 
ולא היה ברור לה למה נדמה לאותה האשה שילדות בכיתה י' אמורות לדעת איך עושים דברים כאלה . 
למרות שחלק בהחלט ידעו . 
ומאז זאת הפכה לבדיחה הקבועה שלהם , שכל מי ששמע שהיא סיפרה להם את זה , שאל " איך זה שאתם מדברים על דברים כאלה ? 
" . 
ולא רק על זה הם דברו , גם על מה זה 69 או דוגי סטייל . 
וראו סרטים על סקס , והיא קונה להם ספרים על סקס . 
כי לא צריך להתבייש מזה , באמת שלא . 
ומכל האהבה שפעם לא הייתה להם , הם הזוג היחידי שעדיין שוכבים . 
מתי ? 
בעיקר בימי שישי כשהיא הולכת לרקוד , הם אמרו לה . 
ועם כל הדיבורים האלה , היא עדיין בתולה . 
לפעמים עדיין נידמה לה שבגדים מקפלים עצמם לתוך הארון ושהכלים שוטפים את עצמם , קופצים מסודרים למקומם על המדף . 
כמו שתמיד האמינה בפיית השיניים למרות שההורים אמרו לה מאז ומתמיד שפיות זה שטויות , ושמי שיביא לה מתנות לכבוד השיניים זה הם . 
ובמקום לשים מתחת לכרית , נתנה להם שישמרו בצנצנת קטנה , ושבוע אחרי קיבלה מהם ערכת " פולי פוקט " חדשה , כי סוף סוף נפלה לה שן ראשונה . 
וכשהיא צריכה בעצמה לנקות או לסדר , זה מרגיש לה כאילו החיים האלה לא אמיתיים . 
כי פירות אי אפשר לאכול גם אחרי קרצוף בסקוץ ' וסבון של חצי שעה , וצלחות שלא יצאו מהמדיח ונשטפו ביד , לעולם לא נקיות . 
וגם היא תמיד מלוכלכת , כי גם אחרי אמבטיית קצף של שלוש שעות היא מרגישה לא נקייה . 
במיוחד כשהיא רואה שהמים נצבעים באפור והעור מתייבש ומתקלף , משילה את עורה כמו נחש , היא חושבת . 
וגם בזרם מים שגורמים לכל הפרקים להאדים ולהתנפח מחום , וסבון בריח של ורדים , כלום לא יגרום לתהליך הזה של הגוף שלה להפסיק . 
להפסיק להתחלף , ולהפריש חומרים רטובים שיהרסו את כל האפקטים הנהדרים של מקלחת . 
היא תמשיך לנשום , לדמוע , להזיע , גם אם תבקש שלא . 
מהבגדים תמיד יצא אבק , גם אחרי כביסה , ולבשמים תמיד יש ריח לוואי בקצה , שאי אפשר להרגיש אם לא שואפים ממש מקרוב ולמשך מספיק זמן . 
היא לא תהיה מושלמת , תמצא פגמים שיחלחלו לתוך התודעה שלה כמו ארס שיתפשט בכל הגוף , ויגרום לה להרגיש מכוערת תמיד . 
גם כשהיא יודעת שהיא באמת יפה . 
ואיכשהו תסמוך על אחרים יותר מעל עצמה , כי אם לא תוכל לראות את חוסר השלמות , תוכל לדמיין שבכל זאת היא נמצאת שם . 
את הספקות היא תטאטא לפינות חשוכות , ותכחיש שהיא לא מסוגלת להתמודד איתן כמו שצריך . 
שהכל עולה לה במאמץ לא טבעי . 
ושונאת כששוקולד מתמוסס לה על הגרביים הצבעוניים . 
כתמים של שוקולד , כך לימדה אותה אמא , בקושי יורדים . 
בקושי . 
ואם היא לא אוכלת שוקולד , למה שתסבול את הכתמים על הגרביים ? 
ותרים חתיכות קטנות בסלידה . 
תמחה כל זכר . 
תזרוק את הגרביים לכביסה , וברגליים יחפות תצעד עד שגרביים חדשים ימצאו את הדרך לרגליים שלה . 
תחשוב על הנמלים ששוקולד מביא , ותצטער שאת הפירורים האחרונים לא מחתה עם סמרטוט רטוב ורק אספה לתוך טישו לבן עם ציור של כלבלבים תכולים . 
ותרגיש כאילו שוב היא מזייפת וטמאה , ורק תרצה שמישהו יכניס אותה למכונת כביסה ויכוון על סחיטה חזקה . 
מזל שעדיין לא איבדה אמון במכשירים אלקטרוניים ... 
.. 
. 
רציתי לכתוב פה פוסט על הבחור האמריקאי החדש שאני יוצאת איתו . 
הבעיה הייתה שעד שטרחתי להזיז את עצמי לדף העריכה של הבלוג , הפסקתי לצאת עם אותו בחור . 
אם לומר את האמת אני לא כותבת פה הרבה בזמן האחרון כי קשה להגדיר את מה שאני עושה כחיים , ועל אחת כמה וכמה כחיים ששווה לכתוב עליהם . 
וחלילה שלא תחשבו שאני מתלוננת , אני פשוט פורשת בפניכם את העובדות . 
למשל אני יכולה לספר לכם שהלילה חלמתי על דנה , דבר שהרבה זמן כבר לא קרה . 
לא קרה במתכונת החלומות של " אני אוהבת את דנה " , זאת אומרת . 
למעשה חלמתי שאני מנסה לדבר עם דנה ולא מצליחה כי אני חייבת ללכת , ואחר - כך כשאמא שלי מספרת לי שלה כן יצא לדבר עם דנה , אני נשבעת שלא אדבר יותר עם אמא שלי בחיים , ופורצת בבכי . 
בחלום זה היה הרבה יותר דרמטי כמובן , מלווה בין היתר בבריחה מהבית , ובקיטורים בלתי פוסקים שמטרתם להודיע שאני מאוהבת בדנה עד עמקי נשמתי ( דבר שאני לא מרגישה במציאות יותר , אבל נעזוב את זה ) . 
מה שעוד אני יכולה לספר לכם זה שהיום ראיתי את הבחור האמריקאי בפיזיותרפיה . 
זה היה נורא מביך , כי במקום לספר לו שלא בא לי עליו יותר פשוט התחלתי לסנן את כל השיחות שלו , אז היום עמדנו ובהינו זה בזה כמו שתי רוחות רפאים , ובסוף הוא התעלה על עצמו ושאל איך הברך שלי . 
חוץ מזה אני יכולה להמליץ לכם לקרוא את " חוג שמחת - המזל " של אמי טאן , כי הוא נהדר , וכן להמליץ לכם להפסיק לקרוא כאן , כי נהיה משעמם , אבל אתם לא חייבים להקשיב לי , כי אני לא תמיד צודקת . 
אלא אם כן מדובר על ספרים . 
ואחרי הפתיחה הנהדרת הזו , אדלג ( באופן מטאפורי בלבד , כן ? 
) לכתיבת פוסט שיכיל מיני תובנות שהגעתי אליהן בזמן האחרון . 
התובנה הראשונה היא שבריאות היא משהו שמרגישים רק כשאין לך אותה . 
למשל לי , יש לי שתי ברכיים . 
האחת כואבת מאוד ברוב הזמן , אז אני כל הזמן חושבת עליה ועוסקת בה , למרות שזה בכלל לא מגיע לה בהתחשב בעובדה שהיא ברך רעה . 
והברך השניה , אני לא מקדישה לה אפילו טיפת תשומת לב ביום , וזה בכלל לא הוגן , כי היא משרתת אותי נורא יפה , ולא מתפרקת ( טפו טפו טפו ) למרות שגם היא כניראה , כמו זוגתה , פגומה גנטית . 
אני לוקחת אותה כמובן מאליו , שוכחת שהיא שם . 
וככה זה עם בריאות , היא הדבר הזה שלא מרגישים עד שחולים , ואז מתגעגעים אליה . 
התובנה השניה היא שהדרך שלי להחלמה נורא ארוכה . 
לפי הפיזיותרפיסט , תוך שבוע אני יכולה להתחיל לחזור לנורמליות . 
אני עדיין לא רואה איך זה יתכן כי אני בקושי הולכת , אבל אפילו והוא צודק , המרחק בין להתחיל לחזור לבין לחזור הוא עצום . 
מהרגע שאתחיל לחזור ועד הרגע שאפשר יהיה להגיד שאני רקדנית שוב בטח יעברו כמה חודשים טובים , שבמהלכם אספיק להתגייס ולהפסיד עוד שיעורי ריקוד . 
מה שמוביל אותי לתובנה השלישית שלי , שהיא מצחיקה במיוחד ( צחוק אירוני משהו , אבל בכל זאת ) , כי תקצירה הוא שכרגע אני מקבלת הכי הרבה תמיכה ברצון שלי להיות רקדנית שקיבלתי אי פעם . 
במשך שנים ההורים שלי משלמים סכומי כסף אסטרונומים בשביל שאוכל לרקוד , ובכל הזמן הזה מעולם לא רצו שארקוד כמו שהם רוצים עכשיו . 
כל תכלית החיים שלי מכוונת לרגע הזה שבו אחזור לסטודיו . 
אפילו אבא שלי , שכל - כך לא אוהב את העיסוק הזה שלי , כל יום מחדש מחזק את ידי , ואומר שאני אראה כמה מהר אני אחזור לרקוד , ואיזה יופי זה יהיה . 
התובנה הרביעית היא שכעת הפיזיותרפיה תופסת כמעט את כל הזמן שפעם הייתי מבלה בריקוד . 
זה נהיה הבית השני שלי . 
כבר כל - כך כיף לי שם , שבסוף לא ארצה לעזוב . 
חוץ מזה שכולם מתייחסים אלי כל - כך יפה שם ... 
.. 
. 
אני חושבת שאולי אני אכתוב על זה פוסט בקרוב , אפילו שזה קצת פתאטי . 
התובנה החמישית והאחרונה שלי היא שאני ממש בעייתית כשזה נוגע לענייני אהבה . 
אולי באמת הקריטריונים שלי גבוהים מדי , אחרת איך זה יכול להיות שאני לא מוצאת אף אחד ? 
מצד שני אחד מהבנים שיצאתי איתו התגלה כהומו , אחד בגד בי עם החברה שלו לשעבר , אחד טס לחודש לארגנטינה בלי להודיע לי , ואחד אחר החליט פיתאום לחזור בתשובה , אז קצת קשה להאשים אותי . 
לא ? 
ובנימה אופטימית זו אפרד מכם בברכת - הלוואי ולא תצטרכו עוד לקרוא פוסטים גרועים שכאלה לעולם . 
להתראות ! 
