זה דומה לבוקר של שבת , רק בלי השבת שאחרי הבוקר . 
זה רק פרק זמן קצוב לנשום לפני התגייסות מחודשת . 
נדמה שהכל מדוד כרגע , וצריך לעמוד על המשמר , שלא ינזלו אנרגיות למקומות הלא נכונים , שלא יתבזבזו , שהרפיון ירשה לעצמו בדיוק בזמן , ולא דקה אחת קודם . 
זה שלב של חשיבה מהירה , של הסקת מסקנות וחיפוש פתרונות , של פעולות , של ביצועים . 
בלי לשאול יותר מדי שאלות , בלי להיות צודקים , רק לעמוד במשימות שלקחנו על עצמינו , גם אם זה נראה בלתי אפשרי לפרקים . 
שוב חלמתי אהבה . 
הפעם זה לא היה ההוא , אלא אחד אחר , די דמיוני . 
הוא היה גבוה ממני בהרבה . 
ורזה . 
הוא היה רחוק מלהיות מושלם . 
הוא היה שחור , אולי אמריקאי . 
אולי לא . 
הוא הוציא מהארנק שלו כל מני פתקים קטנים , על אחד מהם היה ציטוט של לאונרד כהן ושמחתי . 
נשענתי על הקיר והוא עמד כמעט צמוד אליי . 
רציתי יותר קרוב , יותר בתוכי . 
הוא חשב שאני מתכוונת לסקס , התכוונתי שאני רוצה להרגיש את המשקל שלו עליי . 
היו שם עוד אנשים , בהתחלה בחדר גדול , אחר כך בפארק , או חוף ים , משהו פתוח . 
היתה הליכה ממקום למקום . 
אני זוכרת שהסתכלתי על הפנים שלו , קצת מלמטה , כי הוא היה ממש קרוב וגבוה ממני בראש אולי , וראיתי את חוסר השלמות שבו , ובכל זאת הרגשתי שאני מתאהבת . 
והופתעתי , אפילו בתוך החלום . 
היא הסכימה איתי שזה לא ריאלי לרצות שלא יהיו רווחים . 
אני מניחה שרציתי שהיא תתווכח איתי על זה . 
דווקא על זה , למרות שלא יכלתי לצפות שתהיה תשובה אחרת , ממנה או מכל אחד אחר . 
והשאלה היא אם המציאות לא מספיקה רק לי , או שזו אמת קולקטיבית . 
בלילה ראיתי חתיכה מתכנית תיעודית על הבלט האוסטרלי , זה נגמר כשאחד הרקדנים הראשיים אמר ששלמות לא קיימת , רק הרדיפה אחריה . 
ואני חשבתי רק כמה שההיפר אקסטנשן שלהן מהמם , ושמספיק לראות את ארבעת זוגות הרגליים האלה בנעלי פוינט מבצעות את הברבורים הקטנים , בלי לראות בכלל גוף או פנים , בשביל להרגיש שלמות . 
הלכתי לישון במחשבה שהחיים האלה לא שווים אם אני לא יכולה להראות ככה ואם הגוף שלי לא מסוגל לבצע את הדברים האלה שהם אולי הדבר הכי קרוב לשלמות . 
קמתי בבוקר ועוד בחלומות שלי חזרתי למציאות , כשניסיתי למצוא פתרונות למופע . 
הבנתי שאלה החיים שלי וזה בסדר , ואז נזכרתי במה שעבר לי בראש לפני שנרדמתי והיה לי קצת עצוב . 
איך ממשיכים אחרי שמבינים שהשלמות היא לא אופציה ? 
אפילו כשהשלמות סובייקטיבית לחלוטין ... 
.. 
. 
והרי משהו חייב להיות מושלם , כדי לאפשר לכל השאר את חוסר השלמות . 
אז אולי הדבר היחיד שיכול להיות מושלם זה הרגש , ואולי גם זה לא ריאלי . 
אולי מה שריאלי זה לשמור את השלמות בפנטזיות , בתוך בועה . 
ברגעים קטנים ומדויקים בלי מלים . 
