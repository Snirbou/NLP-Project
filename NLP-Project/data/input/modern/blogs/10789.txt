הספר נגמר , והבוקר הפנוי שלי עוד מעט נגמר , וגם אוגוסט נגמר , מחר . 
וגם החופש של ענת נגמר , והשיעורים עם שני נגמרו , והשיר ששמעתי עכשיו נגמר והשאיר אותי שוב עם השקט . 
עם המאוורר שמקרר את הכיוון הלא נכון והתקתוק של האצבעות המדברות . 
אינספור מלים ומשפטים נכתבו בי בשבוע האחרון ולא מצאו את דרכם אל הכתב , בכניסה לאוטובוסים ריקים מדי בשביל לב מלא ומלאים מדי בשביל לב ריק , בהליכה על זמנהוף בדרך לקינג ג'ורג' , כלבים עם בעליהם יוצאים לטיול לילי ובית הקפה הקטן בפינה מאיר ומזמין . 
והחלומות שלי , החלומות שהם אוסף רגעים קטנים והזויים שגורמים לי להתרגש כמו ילדה , כי הם יותר חכמים מהכל , כי הם חוזים שיעור שמתבטל , ומצליחים להרכיב פאזל בלתי אפשרי , וטוענים שלא רק רואים דרך העיניים , אלא גם שומעים . 
והם מזכירים לי מה זה להשרף מרוב רגשות , מה זה להתגנב למקום שהוא לא שלי ובכ"ז להרגיש בבית רק כי הלב מלא , ומה זה להפרד ולהרגיש איך הגעגוע מציף דרך הדמעות , ומה זה כשהחיבוק לא מספיק , ומה זה לרקוד מול חורבות של בית . 
הלבדוּת הזו מאיימת לבלוע אותי , כמו אדמה שנבקעת לי מתחת לרגליים ומגלה מתחתיה תהום עמוקה . 
( מצחיק , הבלבלתי לרגע ורציתי לכתוב " כמו ים שנבקע לשניים " ואז נזכרתי שזו היתה קריעת ים סוף , ושזה דווקא איפשר קרקע יציבה , מעבר לחיים חדשים , מעבדות לחירות . 
ובכל זאת התעקשתי לתקן , כי הכוונה שלי היתה אחרת , רק המלים שלי רצו להיות אופטימיות . 
ואולי אני בכלל מתעקשת ליפול , גם כשאני יודעת שאני לא ? 
) עוד כמה מלים גם הפוסט הזה ייגמר , ויתחיל היום הזה . 
אני אצא מהבית ואשאיר את ערימת הרגשות הלא פתורים על הכיסא , מקווה שלא תהיה שם כשאחזור מאוחר בלילה , אבל יודעת , שכמו כביסה , גם היא תשאר שם בדיוק באותו הבלגאן , עד שאסדר אותה . 
אגס ושישה פקאנים וחצי . 
טי שרט גדולה וטייץ קצרים . 
ספר בשבת בבוקר . 
השקט הזה זר ומוכר באותה הנשימה . 
בעצם , לסירוגין , נשימה אחת מוכרת והשנייה קצת פחות . 
אולי כעסתי על הלילה שלא הצליח להפריד בין אתמול להיום , ושלא התאמץ מספיק כדי לפתוח לי דף חדש , קצת יותר נקי . 
הרעשים קטנים ומדויקים . 
מאוורר שטורח לשווא , מקרר את מה שממני והלאה , התקתוק האיטי שלי , חושבת את המלים דרך האצבעות , הטלפון , צלצולו צורם על רקע הכלום , והצעדים היחפים של אמא שממהרת לענות . 
הכל נדמה כרגע כפריטים קטנים בחלל גדול . 
הרעשים , החפצים ; שלוש קופסאות של מאסט , לבלו , דאורדורנט , כוס כמעט ריקה , יומן שעוד מעט ייגמר וייאסף אל קודמיו ; קווים לדמותה של שנה שעברה . 
והיא תראה לי נהדרת והיא תראה לי מבוזבזת והיא תראה לי קשה , והכל יהיה תלוי בזמן בו אני אסתכל לאחור ואבחן אותה . 
רק קודם קראתי את עצמי שלמה עם השנים שעברו וכמעט צחקתי במרירות על חוסר העקביות שלי , לא זוכרת אפילו עד כמה רציתי לחזור לשנים האלה שעכשיו אני כמעט מתביישת בהן . 
יש רגעים בהם כל האנשים כולם נראים לי בודדים , כאילו כולנו פריטים קטנים ובודדים על רקע האנושיות הגדולה . 
טלפונים ארוכים וקצרצרים של לילה העמיקו את החור שנפער ואני רציתי לשחרר את הכל וליפול לתוך החור הזה , להעלם עם עיניים מזוגגות ואיברים רפויים , לשקוע לתוך עצמי בעמימות , ברכות של קהות חושים ומחשבה . 
להרגיש רק את הצל של עצמי נשאר בשביל מי שיירצה להזכר , להמשיך ולהאחז במשהו שהיה ואינו . 
מפחידה אותי ההעלמות של החוט , לא זה של אז , זה של תמיד . 
רצונות שמתחרטים , רגשות שפג תוקפם בן רגע , אמונה שנפרמת ומנסה לתפור את עצמה מחדש . 
הרצף תמיד זמני , תמיד מתעתע , הכל צלקות וטלאים וקשרים רופפים . 
רק הדמעות שתקועות ומכאיבות לעיניים מבפנים מרוב רצון לצאת יוצרות בועה בטוחה להסגר בה עד שיחלוף המבול הפעם . 
עד שנחזור מהנסיגה הזאת . 
הלו"ז שלי מלא והלב ריק . 
בכל פעם שמזדמנות לי כמה שעות פנויות ברצף אני מאושרת בתאוריה ואומללה בפועל . 
חושבת ומתכננת מה אפשר לעשות בכמה שעות שהן לגמרי שלי , ובסופו של דבר מתאכזבת מעצמי ומרגישה את החור נעשה עמוק יותר , ופחות אפשרי למילוי . 
הציפורניים נזנחו , והלקים עומדים מיותמים על המדף . 
אני אפילו לא יודעת איזה צבע יתחשק לי לשים כאשר אחליט להקדיש לכך זמן . 
אני בקושי קוראת ובקושי כותבת , ואפילו הגעגועים להתעסקות בבלוג לא מצליחים לגרור אותי לכאן יותר מפעם בשבוע . 
וגם זה כבר לא מרגיש טבעי . 
אני נזכרת בפגישה אחת , שישבתי על הכורסא הלבנה והודיתי שאני מסתובבת שם איפשהו בחלל החדר , ושאינני מצליחה להושיט יד ולהושיב את עצמי על הכורסא . 
עכשיו זה נכון כמעט כל הזמן . 
אני מרחפת איפשהו בחלל שבו שאני מתנהלת , אבל לא מצליחה באמת לתפוס את עצמי ולהסתכל לעצמי בעיניים . 
השבוע הזה הפך אותי , טלטל אותי , ניער וניער , עד שנפלו כל האסימונים מהכסים . 
לפעמים גם סתם מטבעות . 
או פתקים ישנים . 
או משהו שלא ידעתי שנמצא שם . 
אז עצרתי , והתכופפתי להסתכל על כל מה שיצא . 
גיליתי אמיתות ישנות וחדשות , נזכרתי במה שידעתי שאני רוצה או לא לפני שנכנסתי למערבולות , הסתכלתי לסדקים בעיניים ושאלתי מה מכאן . 
לא היו הרבה תשובות , וגם אלו שהואילו בטובן לצוץ , נמהלו בהרבה דמעות . 
פעם יכולתי לעצור ולראות שאני זו אני , וזה מספיק . 
היום אני יכולה לעצור ( בקושי ) ולראות שהספקתי לעשות המון דברים שרציתי לעשות , וזה עדיין לא מספיק . 
" אני חולמת , אני קטנה עכשיו נעלמת כל יום שעובר " ( הייתי כותבת את המלים האלה שוב ושוב אם הן היו מסבירות במקומי למה הן נוגעות בדיוק הכי גדול שאני מסוגלת לו בימים האלה . 
רק שמישהו ידע איך להקשיב , איך להגן , איך למלא חורים שחורים , איך לגרום לי להאמין לעצמי שוב . 
) 
