ענן עשן מטייל על רחוב אלנבי המפוייח ועושה לי שאשתעל כשאני פותחת חלון להתחמק מריח הסיגריות של נהג המונית . 
בחורות בג'ינס נכנסות לחנויות שבחלונות הראווה שלהם מוצגים בגדים זעקניים . 
חנות של ספרים , חנות של נעליים , חנות של תחתונים וחזיות . 
המחנק בגרון שמזכיר לי איך שרנו על מנגו וקינמון כשהיינו קטנים . 
אולי זה היה על טשרניחובסקי ואולי באחד העם . 
מה שבטוח , זה היה באיזשהו מקום , והיו לנו תרמילים על הגב ובקבוק , ומישהו הכריח אותנו ללבוש כובע . 
שלי היה בצבע תכלת , ולא אהבתי אותו , כי הוא גרם למצח שלי להזיע . 
אבל היום אני יושבת במזגן והפנים שלי נצלים מהשמש , ואני מדמיינת איך נהיים לי נמשים ברבבות , או איך אני הופכת אדומה כעגבנייה . 
אלא שאז אנחנו עוברים מתחת לפיקוסים גדולים שעושים עלינו צל , ואני לא נשרפת כמו בשנה שעברה בים , או כמו שהלכתי עם לי ואמא שלה לבריכה כשהייתי בת שמונה , ואמא שלי כעסה עלי נורא . 
ואחר - כך אבא שלה קנה לנו פיצה דומינוס , שאכלנו כשישבנו על השטיח בסלון מול התמונה שהיה כתוב עליה בצרפתית , שהיא כמו אנגלית שלא ידעתי לקרוא . 
ושלוש שנים אחרי זה ההורים שלה התרגשו ואני לא ראיתי אותה יותר עד שעשיתי בייביסיטר לשני האחים הקטנים שלה , אבל אז הם כבר לא גרו מעבר לכביש . 
בבעלי המלאכה אני מחפשת את גיא , למרות שאני יודעת שמזמן הוא עבר לרוטשילד , אבל חושבת שאולי אמצא שם פיסה ממנו או מזכרון שבו אנו יושבים על קינג ג'ורג' , או הולכים שלובי זרועות לסנטר . 
אני חושבת על גן מאיר ועל פרחים ושיחות , ואיך שהגלגל סובב סביב ולמרות שהזמן חולף , דברים לא משתנים . 
זהו משכנן של שמלות מוטבעות ביותר צבעים משהעין מסוגלת להכיל על בד אחד , והן מתנופפות ברוח . 
שרוכים זורחים בצבעי מרקר וגולגלות מחייכות אלי . 
שרשראות מצטלצלות וסיכות יוצאות בהכרזות שונות ומשונות . 
אנחנו נוסעים והאנשים הולכים ואני שוב ילדה שקושרת חולצה על המותניים והולכת עם טייץ , שהפעם הם גם בצבע שחור וגם אין להם חור בברך , למרות שבברך יש חור . 
ואין לי צמה יותר או שיניים של ארנבת , ובכל זאת אני קצת מאוהבת בארמונות של חול . 
קווים דהויים ונקודות פתוחות בסופי משפט . 
השטיח מסודר שורות - שורות כשדות התירס , ואנחנו סודוקו שסופר באלכסון . 
פילאטיס עם רגליים ב - 90/90 , אבל מתח בכתפיים ובלב . 
מנח אגן - לכל הכיוונים . 
בפולין לא הייתה מוצאת גברת בעל אם לא הייתה יכולה להתיר פקעת של צמר בעזרת הרבה סבלנות . 
שם היינו נותרות רווקות לתמיד , שכן אנחנו טובות רק בלהוסיף קשרים לפלונטר ( ואולי גם מסיבות אחרות ) . 
בתחילת מרץ תוכנת המוזיקה בעבודה עודכנה . 
השירים היו חדשים ומרגשים והותירו אותי עם תחושת רעננות בלתי פוסקת . 
פתחנו קלסרים חדשים ונהלים חדשים וזאת הייתה תחילת שנה שטומנת בחובה איזשהי הבטחה . 
זה לא שהייתה איזשהי תשובה ואפילו לא בהכרח דרך , אבל הדברים התגלגלו לאנשהו והיה נדמה שמשהו יכול סוף סוף להצליח . 
באפריל לא האמנתי שהנה עוד רגע אני עומדת לטוס . 
המזוודות לא נארזו עד לרגע האחרון , ואפילו אחריו . 
לא ישנתי שלושה ימים ולא ראיתי את החבר שלי שהיה כולו מלא טרוניה על הדבר . 
ברגע שעליתי על המטוס , נעצמו עיני ולא נפקחו במשך שבע שעות . 
התעוררתי בכדי לבלוע משהו ושקעתי שוב בשינה . 
גם בטורונטו המשכתי לנום ללא הכרה . 
אינני זוכרת מתי הייתי כה עייפה בפעם האחרונה . 
בלס - וגאס הכל התהפך ואני חזרתי אל נדודי השינה ואל השעון הביולוגי המפותח יתר על המידה . 
קמתי בדיוק ב - 8 ואז בדיוק ב - 7:30 וכ ו' וכו ' . הלכתי פעם אחת לחדר כושר , לא הצלחתי לשחות בברכה ( לעזאזל , כי היה קר מדי והרוח הייתה כל - כך חזקה ) . 
אכלתי גרנולה וברנפלקס וחביתות והמון סלמון . 
שתיתי סטארבאקס כל יום , מה שהפך לנקודת אור עיקרית , שכן חמש דקות לאחר שהגעתי לוגאס , רציתי לברוח . 
ביום השני אפילו התעלפתי ליד הפסל של בריטני ספירס במוזיאון השעווה . 
ישנתי בחדר עם ההורים שלי ( בטורנו אפילו ישנתי עם אבא שלי באותה מיטה ) , ואלוהים , כמה שרציתי לאונן . 
מה שלא רציתי היה לחזור לארץ - לעבודה , לחבר , לפילאטיס . 
למעט מאוד דברים התגעגעתי . 
מצד שני לא נהניתי בכלל מהמקום בו הייתי . 
היו שם הופעות מדהימות ( הסגידה ! 
) ומלונות מפוארים עד כדי הקאה . 
היו שם מקסיקנים שנסו למכור לי כרטיסים לזונות וריח של שיכר אחרי שמישהו הקיא אותו שעלה מכל המועדונים . 
אם הגרנד קניון הוא הפלא הגדול ביותר שיצר הטבע , וגאס היא הפלא הגדול ביותר שיצר האדם . 
ואני לא מתכוונת במובן של מופלא , אלא יותר במובן של מפליא ( או נניח מיותר ) . 
במאי נחתתי בארץ . 
הטייס אומנם עשה עבודתו נאמנה , אך ניתן להגיד שאני נחבטתי בהחלט . 
אני לא סובלת את המציאות שבה אני חיה . 
אני מתכוונת במובן הכי בסיסי של " לא מסוגלת להתמודד עם " . 
מאז ששבתי אני בוכה ובוכה מכל דבר הכי קטן . 
ודווקא היום , כשחזרתי וראיתי בעבודה את תיקיית השירים מלפני חודשיים , היא עשתה לי נוסטלגיה . 
הבוקר היא הייתה לי לעדנה . 
