כרגע אני לא יודעת מה יותר מבולגן , החדר שלי , הראש שלי , או הלב שלי . 
נדמה שאני מגיעה לשיאים חדשים של אי סדר ואי שקט . 
השבוע הזה היה בסימן של התפרקות , של לונה פארק רגשי ; מזומביות והדחקה , להתפרצויות של רגשות מכל קצוות הקשת . 
אני מאוד מקווה שמיציתי את הדרמות והכעסים והקלילות הזו שבה דברים נוגעים ומציקים ומעצבנים . 
זה אמנם חשוב להיות פתוחה גם לרגשות האלה , אבל בחיי , נראה לי שלנשים בהריון יש פחות מצבי רוח ממה שהיו לי בשבוע הזה . 
זה סוחט וזה מתיש לחלוטין . 
אני חושבת שמחר אני אצליח לפקס את עצמי דרך העבודות הפשוטות , היציבות . 
אני רוצה לנוח מחר ולקרוא , ולרפד לעצמי את התקופה הזו . 
עומדים להיות שבועיים קשים מהרגיל , נדמה שמכל כיוון נזרקים אליי אתגרים שמאיימים לשבור אותי , ואני חייבת לעמוד בכל אחד מהם בנפרד , להגן על עצמי בכמה חזיתות שונות . 
הכל אינטנסיבי , הכל חשוף , נדמה שאין שום פינה לברוח אליה לשם מנוחה בלבד , אפילו המנוחה כרוכה בהתמודדות , אפילו את המנוחה שלי אני צריכה לכבוש . 
אבל אם אני מפסיקה לקטר ומשתיקה את כל הקולות שמסיחים את דעתי וזורקים אותי ליותר מדי כיוונים , אני יכולה להבין שהכל קורה פשוט כי אני מגיעה למקומות המאוד מדויקים שלעולם לא האמנתי שאצליח להגיע אליהם ביחד עם מישהו . 
זה לא פשוט , כי נדמה שהכל נהיה יותר ויותר דפוק ומסובך , במקום שיקרה ההפך , אבל אני יודעת שזה ניקוי שורש , שזה מגיע ליסוד . 
ייקח זמן , אבל דברים לאט לאט יתחילו להפתר ולהסתדר . 
ובינתיים אני עושה טלפונים חשובים במציאות ובטלפתיה , מנסה לפזר אור מהמנורה שלי , למרות שהיא קצת מקרטעת לפרקים . 
הרצון שלי לעזור ולהגיע ללבבות מסמן לי שהמקום הזה נכון , שהוא מצליח לדייק יותר מרוב המקומות האחרים . 
אני בוכה ליעלי וצוחקת איתה , מספרת ומקשיבה , והיא אומרת שביום שני היא לא תקבע כלום אחרי השיעור כדי שנוכל לשבת ולדבר בלי הלחץ שמסביב . 
וחוץ מזה שהיא לא מוותרת לי , שמה עליי את הזרקור ומפילה עליי אחריות , זורקת למים ולפעמים גם מלמדת אותי לשחות , אבל רוב הזמן היא מראה לי את היעדים , וסומכת עליי שאדע איך להגיע לשם . 
כנראה שאני לא יכולה להרשות לעצמי יותר מכמה חודשים טובים , כי כרגע אני כבר ממש לא יכולה לקרוא לזה " תקופה טובה " . 
בטח לא בימים האחרונים . 
זה לא שלא קורים דברים טובים , זה לא שאין התקדמות , התהליך בעיצומו , כן . 
אז מה ? 
זה לא משנה את העובדה שכבר פעם שניה בכמה ימים האחרונים שאני מרגישה שהכל מתפרק לי , שאני לא מסוגלת להתמודד עם מה שקורה פה ושהיציבות שלי היא לא משהו שאפשר לסמוך עליו . 
אני יודעת שכרגע פשוט הכל נראה שחור , כי הכל עלה בבת אחת והציף אותי , אבל זה מרגיש ממש כמו מבחן אחד גדול ומרושע . 
כששמעתי את צירוף המלים הזה פרצתי בצחוק שהפך מהר מאוד לבכי . 
למה לעזאזל אני צריכה להתמודד עם זה עכשיו ? 
כשהכל עוד קודח לי במוח במילא ? 
זה באמת הקש ששבר את גב הגמל . 
( נו , מזל שקבעתי תור לכירופרקטית לשבוע הבא . 
) אם ביום חמישי הרגשתי שאני צריכה למחוק את הכל ולהתחיל מחדש , עכשיו אני מרגישה את הגירסא הקצת יותר מציאותית של זה , והיא עדיין קרובה מספיק למקור כדי להטריד אותי . 
צריכה לבדוק מה אני רוצה לעשות עם עצמי , צריכה לעשות תכניות מספיק משמעותיות לקיץ ולכל מה שיבוא אחריו , כולל Plan B ' s למניהן . 
אני צריכה לרענן את החיים החברתיים הכמעט לא קיימים שלי כי באמת תמיד צריך שיהיה שם עוד מישהו , למקרה ש ... 
.. 
. 
וכל זה תוך כדי הטיפול , שחושף את כל הנקודות הרגישות ומשאיר אותי שבירה לחלוטין , מוכנה להתפרקות הבאה . 
אם נשרוד את המבול הפעם ... 
.. 
. 
עד שסיימתי את התיכון , לא ידעתי הליכה לאיבוד מה היא . 
יכול להיות שבתחילת י"ב התחיל האיבוד ללכת אליי , אבל אני עוד לא הלכתי אליו , זו לא היתה אופציה בכלל . 
עוד בתחילת הדרך , תמימה ועקשנית , הייתי בטוחה שאני יודעת בדיוק איפה אני ושאין צורך בכלל להטיל ספק ביציבות של היסודות האלה . 
הנה אני , ואלו הגבולות של העולם שלי , יש לי כנפיים וכוחות נסתרים , וכאן אני נשארת . 
כשהכרתי את נעה התחלתי לצאת מהבועה שלי ולגלות משהו אחר ; תחושה של ביחד , של שני אנשים שמתחברים דרך חיבוקים , דרך עשייה משותפת , דרך החיים . 
לאט ובזהירות הושטתי ידיים אל מחוץ לבועה והתחלתי להרגיש איך אני משילה את עורי והופכת למשהו קצת אחר . 
האשמתי את הסוף המתקרב ואמרתי לעצמי שאני אחכה עד שהכל ייפול עליי בבום וישנה אותי , מה הטעם להתחיל לחפש את עצמי כשבעוד רגע הכל יתהפך ממילא ? 
אז חיכיתי לבום . 
בינתיים התחלתי להכיר את החץ הפונה כלפי חוץ , התרחקתי קצת מעצמי והתקרבתי לאנשים , עשיתי פלונטרים מחלומות , אבל עדיין סרבתי ללכת לאיבוד . 
נגמרה השנה , החופש התחיל ונסענו לגרמניה . 
ורק כשחזרתי הבנתי שמשהו השתנה לי , הקרקע היציבה שלי עזבה אותי . 
אין יותר בית ספר , אין יותר שיעורי פלמנקו אצל יעל , אין שיגרה , אין שום דרך שמנחה אותי . 
אני צריכה להתחיל לבחור את השבילים שאלך בהם , כי אף אחד לא יעשה את זה בשבילי . 
בום . 
אני חושבת שקצת כעסתי . 
הסתכלתי על עצמי של פעם ועצמי של היום ולא ידעתי מתי הכל התפרק ואיך נתתי לזה לקרות . 
אני חושבת שאז התחלתי להפסיק להיות מלאך . 
לא היה שום אלוהים שיגיד לי מה אני כן או לא , ולא היה שום אלוהים שיעניק לי כנפיים רק מתוקף תפקידי . 
הייתי צריכה להשיג את הכנפיים שלי לבד . 
הרי מלאך שהולך לאיבוד לא ראוי לכנפיים שלו , נכון ? 
כי אם הוא הולך לאיבוד כנראה שהוא לא סמך על הדרך שיועדה לו , כנראה שהוא לא הסתפק במה שהיה לו . 
מותר למלאכים לבכות , אבל אסור להם להטיל ספק , או למרוד , או ללכת לאיבוד . 
בלית ברירה התחלתי לחפש . 
מצאתי מפלט בארץ הילדים האבודים של פיטר פן , כי זה מקום נפלא למלאכים שמתרסקים על האדמה וצריכים להשתקם . 
נותנים להם כנפיים בהשאלה ומסלולים מסומנים לתעופה , ובשלב הזה , זה אפילו די מספק אותם . 
זה היה הכי קרוב לשמיים שיכולתי לבקש אז . 
קשרתי את עצמי למקום הזה ובתמורה קבלתי אבק פיות ואת פיסת השמיים ההיא , שהיתה העוגן היציב ביותר שהצלחתי למצוא אז . 
כל השאר התפרק . 
נעה כבר לא היתה שם , ובלכתה היא השאירה בלגאן גדול וחוסר יציבות שליוו אותי עוד הרבה זמן לאחר מכן . 
הצבא התחיל והצבא נגמר ואני הפכתי לאט ובטוח לילדה אבודה , בכל רמ"ח אבריי , עצובה ופסימית . 
איך מכאן אני מחזירה לעצמי את הכנפיים ? 
ריקוד/לא ריקוד , ישן וחדש , מערבולת לשום מקום . 
פתאום פיטר פן לקח את אבק הפיות שלו ועזב . 
השאיר את הילדים האבודים לחפש את עצמם לבד . 
הרגשתי את הפוקוס נעלם ואת עצמי נשאבת לתוך וואקום שאין לו התחלה או סוף . 
אין אפילו איך ואיפה ללכת לאיבוד , אז מה עושים ? 
היתה התחלה חדשה באופק , אבל שום דבר לא נראה כאילו הוא באמת הולך למקום טוב יותר , יציב יותר . 
ניסיתי לתלות תקוות בהתחלה החדשה הזו , וידעתי שזה חסר טעם , התשובות לא יהיו שם . 
אולי ... 
.. 
. 
אולי צריך לבקש עזרה ? 
אבל איך ? 
בשביל לבקש עזרה צריך להודות שאני לא כל כך בסדר , ולא כל כך יכולה לבד . 
צריך להוציא את הכביסה המלוכלכת , גם זו שאני לא רגילה להוציא , גם זו שלא נעים לכבס , גם זו שחושפת כתמים מכוערים במיוחד . 
התחלתי לקחת את החיים שלי בידיים ולהחזיר לעצמי את השליטה . 
הפסימיות התחילה להתפוגג והרגשתי איך אני חוזרת לעצמי , כנפיים ושמיים , חיוכים אמיתיים ויציבות . 
הדרך נהייתה קצת יותר ברורה והצעדים בטוחים יותר . 
עד שנתקעתי . 
הבנתי שמה שעשיתי היה פחות או יותר ברמת הקוסמטיקה . 
הנה , שטפנו את הפנים וסדרנו את האיפור והשיער , אפשר לצלם . 
אני אפילו אחייך , וזה אפילו יהיה מהלב . 
הבעיה היחידה היא שאחרי התמונה היפה הזו אני אצטרך להמשיך הלאה , האיפור ירד והשיער יתבלגן שוב . 
אני כבר יודעת שאני יפה , אני כבר אוהבת את הגוף שלי וכבר פחות מפחדת להתלבש כמו שבאמת בא לי . 
זה נפלא , באמת . 
הלאה . 
עכשיו אני צריכה להרגיש מכוערת . 
או ליתר דיוק , לקבל את עצמי המכוערת , הרעה , האגוצנטרית והיהירה , חסרת הסבלנות והמגעילה . 
ההפך המושלם מהמלאך שטיפחתי במשך שנים כה רבות . 
ההפך הזה שמתחבר לקודמו וביחד עושה אותי לבנאדם , לאנושית . 
אני עדיין מתקשה להבין איך מחברים את שני החלקים האלה ונותנים להם לפעול ביחד , איך סומכים עליהם שידעו מתי הם צריכים לצאת , ואיך לסמוך על עצמי שלא אהרוס שום דבר , גם אם לא אהיה זהירה כל הזמן , גם אם אאבד קצת שליטה , גם אם אחשוף את הצדדים הפחות פוטוגניים ונעימים שבי . 
הרגשות האלה כבר מתחילים לצאת לאוויר העולם , אבל אני עדיין מפחדת לתת להם שם ולייחס אותם אליי , עדיין מרגישה שאני משחקת , נכנסת לתפקיד שהוא לא באמת אני . 
אני יודעת להגיד מה הייתי ויודעת להגיד מה אני כבר לא , אבל עדיין לא יכולה להגיד מה אני כן . 
( רוצה , מרגישה , צריכה . 
) כל דבר בזמנו . 
( מרים ילן שטקליס . 
) 
