האם אוכל אי פעם לוותר על העצבות וצביטת הקנאה שכרוכות בלראות אנשים שייכים זה לזה , צוחקים אלה עם אלה ? 
להצטרף אליהם תמיד יהיה אילוץ מצדי , לעולם לא אצחק ברגעים הנכונים , לעולם לא אגיד את הדברים הנכונים , לעולם אהיה מנותקת מהקשר , נעה ונדה , נוכחת - נפקדת . 
אני בסדר אני , באמת . 
: ) ואני שואלת את עצמי , מה מעבר ? 
אז יש בי את כל הרבגוניות והמורכבות הזאת , אולי כמו בכל אדם , אולי רק באופן יותר קיצוני . 
הבדלים של חושך ואור . 
אולי זה פחות מתבטא כלפי חוץ . 
אבל מה מעבר לזה ? 
אז לאחרונה גיליתי שקיימת בי מידה קלה של מניפולטיביות , ומידה נגדית של תמימות וטוהר מידות מוגזם . 
המראה התמים שלי משרת אותי בלי שאני מתכוונת . 
ולפעמים אני נחמדה לזרים , פשוט כי טוב עליי לבי . 
אומרים לי שאני נראית עדינה אבל בעצם אגרסיבית , אני ניגשת קודם כל בכוח לדברים . 
שפת הגוף שלי מסתייגת והמבטים שלי רכים , אבל אני מקללת כשמשהו מתפקשש והולכת בצעדי ענק ברחוב . 
היום גיליתי שאני יכולה להתנגד לעוקצנות ע"י הפעלת כוח דומה במסווה של חיוך והסכמה מעושה . 
אהבתי את עצמי באותו רגע . 
אהבתי , כי פתאום הבנתי את כל הדקויות . 
הן נפרשו מולי כמו מפה שלשם שינוי ידעתי לפרש . 
חייכתי לעצמי חיוך אמיתי , רק לעצמי . 
הפעם לא נאבדתי בים האשמה העצמית שמעוררים בי דברים מסויימים שנאמרים או נעשים . 
לא התביישתי בחיוך הילדותי שלי , חיוך והסכמה של ילדה מרדנית שמקבלת עליה את מרות המבוגרים למרות שהיא יודעת שהכל שטויות גמורות ושבמהרה שוב תחזור לסורה . 
