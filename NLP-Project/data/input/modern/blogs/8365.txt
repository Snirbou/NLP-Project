באמת שהיה אדירררררררררררררררררררררררררררררררררררררררררררררררררררררררררררררררררררררררררררררררררררררררר כולה יום וקצת אבל היה באמת אדיר : ) והם והם והם ! 
D : במסדרון ארוך מדי מסודרות עשרות דלתות אחת מול השניה לסירוגין.אף על פי שמאחורי כל אחת מהן מתנהלים חיים שלמים של אושר וכאב , של צחוק וגעגוע , כשהן כולן סגורות יש תחושה של בדידות אין סופית ומסדרון ארוך זה מרגיש אפל , חסר חיים וכפי שאמרתי , ארוך מדי . 
בלטה אחר בלטה , גררתי את רגליי בכבדות על הרצפות הלבנות , מושכת את עצמי קדימה לכיוון הדלת שלך . 
ריח של חומר ניקוי ישן האדיר את הביתיות שלא ניכרה מתוך מסדרון שהכי לא טומן בחובו קונוטציות לבית . 
המעלית הימנית שסירבה לסגור דלתותיה החליפה נקישות כבדות על פסנתר המשמיע צלילים נמוכים , ביצירת תחושה של מתח חד . 
ככל שהתרחקתי מהמעלית המאיימת התקרבתי עוד ועוד לדלת האחרונה במסדרון שהיתה פתוחה לרווחה , לכבודי . 
אפילו בלי לדפוק על הדלת שמתי פעמיי בתוך חדר קטן וצנום בו לא הייתה גם לא טלוויזיה . 
עיגולי עשן אפורים הסתלסלו כלפי מעלה מתוך צלוחית זכוכית חומה ששימשה לך כמאפרה עבור אותה הסיגרייה ששכבה בה , מתרוקנת באיטיות ומתפוררת לחלקים קטנים שמתפזרים על השטיח . 
כששואפים עמוק אפשר להרגיש את החריפות משתוללת מבפנים , מרתקת ומחליאה בהפרש של פחות משניה , התחושה השניה היא זו שקובעת . 
קול דק וחסר חשיבות ירה לעברי משפטים מוכרים שהיו בעלי משמעות ונותרו בלעדיה , לפחות לאותו היום.שם היית לך , בדמות צנומה מתהלכת בקלילות כבדה מתוך המטבחון אל כיווני , לובשת חיוך רחב שחושף שיניים צהובות . 
ברווח בין המכנסיים הגדולות עלייך בכמה וכמה מידות שהחליקו לך כלפי מטה בכל פעם שניסית להתיישב , לבין נעלי הבית המסורבלות שלך , הציץ וריד סגול בולט . 
כשהתקרבת לחבקני שוב קיללתי בלב ולא הבנתי איך הזמן עבר לי כל כך מהר וממש חמק לי מבין האצבעות כמו סוכריות מנטה מחוספסות הזרועות ביד משומנת . 
רציתי שתמשיכי לצבוע את השיער שלך לצבע צעיר ותרגישי נערה , רציתי תירוץ לדחוק את המחשבות הקשות שלי הצידה , באופטימיות של כסיל לחייך מהילדות שנוצצת לך באישונים.את יכולה גם לחבוש כובע , רק אל תיתני לחיוך שלך להיבלע אל מול השיער הלבן הבוהק הזה . 
פתחנו עיתון וביחד דיקלמנו קינת אבל על העולם הזה , במיוחד על המדינה , שלא כך רציתי שתהיה , שלא כך היכרת את פניה לפני חמישים שנה . 
בין מדורים על סרטים פרובוקטיבים שאנחנו מעדיפות לראות בנפרד , לצד ביקורות של מסעדות שהסלט הירוק שלהם גרם לשתינו כאב בטן , מסתננות עוד כתבות על מוות ואני לא יכולה להתאפק . 
שנים של פה חתום נסתיימו בעודי נושמת שאריות של הסיגריה שלך משעה שש . 
וכך , בשבע , סיפרת לי סיפורים שתמיד רציתי לצייר במחשבה , השלמת לי חלקים שלא התאימו ליצירת תמונה ועכשיו הם כן , הם כבר מתאימים . 
נהימה של מקרר שמתחיל התחדשות וציפורים שנוחתות על הגג קטעו את שורותייך השבריריות מדי פעם ופעם והורו בניצוח לאנחותיי להופיע . 
הכריחו אותך בקיבוץ לגמור מהצלחת , שנאת לנהוג וכשסבא נפטר היית במקלחת , מתכוננת לעוד מסיבה של ט''ו בשבט.את הכאב בעיניים שלך אף פעם לא הצלחתי לסחוט , תמיד הציפה אותן יותר מדי אמת שכיסתה על הכל . 
ואתמול , נראה לי שמצאתי איזו נקודה , של רעד בעיניים ומבט מתמוטט . 
לאורך כל השיחה הדגשת שאת רק אחת ולא הצלחתי למצוא שום ניסוח נכון לצרוח לך שלכולנו זה תמיד הספיק , אבל באמת חבל שלא לך . 
מעשיות מגרמניה של התחלה מקוללת וצרפת של נוכחות תמוהה הקדימו הצהרות על גדרה מאיימת , ירושלים מתעללת וכפר שמריהו מגלידה . 
מקווה שזה לא הסוף שקורא לך לשתף אלא הביטחון שבחיים . 
מחכה שתמיד תהיי כאן לפרוש שמיכה דקה מעליי - לחמם , להגן ולשמור , על הקטנה שלך שפעם כתבה לך מכתבים , היום חופרת בשברים . 
ותמיד תמיד - אוהבת . 
לסבתא אחת מדהימה . 
דקה לפני שתלך הייתי רוצה שתחשוב.לו אף בשניה שאתה הולך ובזו בלבד , תיזכר . 
בחיוכים נוטפים סוכר שמשתרבבים על שפתיים . 
בדמעות עגולות כבדות שמרוב צחוק מתגנבות מהעיניים . 
בריסים מרוחים צבע שחור שמנגד את התחושה הורודה , בכמות אדירה של אנרגיה שטמונה בנקודה אחת יחידה . 
דקה לפני שתלך הייתי רוצה שתדע שהייתה חשיבות . 
לשתיקות רועמות שחותכות את הלילה , לצימוד לבבות שגובל בכאב . 
דקה לפני שתלך הטל ספק בעולם . 
נשימה אחת ארוכה עמוקה תספק כמות אדירה של חמצן שיזרום בדם בחופשיות , ימלא כל חלל מועד לפורענות מריקנות . 
אתה רק תתחיל לפרוח . 
ותחשוב.על איך היה לך קודם לפני חיבור של חלקים , לפני דילוג על דפים , לפני קיומם של צבעים . 
ואיך היה לך תוך כדי.אם תחשוב על כך רק עוד רגע , תמצא שאין סיבה להיות " אחרי " . 
דקה לפני שתלך בדוק אם שרכת את שרוכי הנעליים . 
באדישות מפוקפקת אתה יוצר עיגולים שתופסים נפח מיותר בעולם הזה , מגמדים לעומתם משעמעויות נחוצות . 
ואני בדמיוני עוד רואה אותך מתופף על ריצפה מעץ ברגליים יחפות . 
דקה לפני שתלך הסתכל במחוגים רצים על גבי השעון . 
מתחרים ביניהם ומסתובבים סביבנו במהירות מופרזת מרגיזה . 
נסה להיזכר איך בלחיצה על כפתור , אותם הייתי מזיזה . 
מעבירה את הזמן לאחור כדי ששוב מחדש נוכל להיפגש , היית כל כך מקובע ומרוב לחץ מתחיל להתרגש , רק לא איך שהתכוונתי . 
דקה לפני שתלך תן למחשבות על בלון להתישב , לעלות גבוה עד מקום בו אתה כבר לא כל כך חושב . 
זכרונות מלילות קסומים יעלו לצד בדיחות מטופשות , ייפלו על ברכיך שאריות כוכבים מתוך דפים עם סימניות . 
מול שקיעה אדומה התחלנו לזרוח , כורים של התחדשות בהריסה , טווינו בכוח . 
מסביב אומה נקרעת , מדממת , ואני לך הייתי נשבעת , מתאהבת . 
דקה לפני שתלך הסתובב אחורה ונופף לשלום.לא מתוך חובה או נימוס אלא מתוך צורך עמוק שלא ייתן לך לפעול אחרת . 
חשוף שיניים שפעם גרמו לצמרמורת חודרת . 
חדור עם עיניים ששברו מחסומים של שנינות ושלח ברכה אחת חמה בתוך אוויר מהדהד בחלל . 
בעצם , אם אתה הולך , אולי עדיף שלא תסתובב כלל . 
