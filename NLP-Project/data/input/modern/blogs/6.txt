איך אני יכול לסרב ל תמי , אמלש ומיס צ' ? 
אז הנה חמישה פרטים שעוד לא ידעתם עלי : 1 ) סתיו 1982 . 
חצר בית הספר היסודי של זרנוגה סיטי . 
עצי צפצפה בשלכת מקיפים מגרש בוץ , שבשני קצותיו שערים מאולתרים מחביות סיד שנשארו מהשיפוץ האחרון . 
אני עוד זוכר את שושנה המנהלת מוציאה את המשרוקית מהפה , צועקת שמישהו יקרא לאמבולנס , ואני זוכר את העיניים הגדולות והשחורות של תמר היפה , מסתכלות עלי באכזבה . 
ואז איבדתי את ההכרה . 
שתי דקות קודם . 
אותם עצי הצפצפה בשלכת , ואותו מגרש הבוץ . 
בנות כיתה ו' שניה בתלבושת כחולה אחידה עם סמל בית הספר מודפס על ניצני חזה שעוד לא פרץ , עומדות ושרות . 
ומולן , הבנות של ו' שלישית , באותה התלבושת ואותו הסמל , צרודות ומתוסכלות . 
בעוד שלוש דקות תגמר אליפות הכדורגל , והתוצאה עדיין 0:0 . 
אנחנו מנסים בשארית כוחינו לעבור את החצי , אבל נתקלים שוב ושוב בעובדיה , המגן המזוקן של ו' שניה . 
זו האליפות השלישית של עובדיה , והשמועות אומרות שהוא ישאר בכיתה ו' גם הפעם הרביעית . 
הפסד לא בא בחשבון מבחינתו . 
אם פעם ישאלו אותי כיצד נראה יאוש , אז הנה , ככה בדיוק הוא נראה . 
עשרים ואחד בנים עם מכנסיים מורמות עד הפופיק וגרביים נוגעות בברכיים , ידיים על המותניים ומבט מתחנן . 
שרק יגמר . 
לכולנו נגמר האויר , ורק עובדיה לא מוכן להפסיק לפני שירים את הגביע . 
בפעם השלישית.את מה שאני לא זוכר , השלמתי מהסיפורים של רחמים הצולע , כשהוא ואמא שלו באו לבקר אותי בבית החולים . 
הכדור היה אצל שרגא המוזר שנלחץ כשראה את עובדיה רץ לקראתו במבט נחוש . 
בין עובדיה לשרגא והכדור - עמדתי אני . 
לא להרבה זמן . 
עובדיה הדוהר השליך אותי לכיוון השער , ושרגא שרק רצה לברוח , בעט בכדור בכל הכוח . 
הכדור עף מעל כולם , עבר את כל השחקנים של ו' שניה , ופגע לי בראש . 
שנינו עפנו אל בין החיבורים . 
שושנה שרקה . 
גול ! 
הבקעתי שער והפסדנו . 
עובדיה זכה באליפות השלישית שלו . 
ותמר היפה הסתכלה בי באכזבה . 
זו היתה השנה האחרונה שלי בבית הספר היסודי , והפעם האחרונה שהשתתפתי במשחק כדורגל . 
2 ) קיץ , 1984 . 
על הכביש לרמת השרון . 
יורם , עוזי ואני מצטופפים בסובארו הלבנה של אבא של עוזי . 
הדשבורד מכוסה בפרווה של כבש , קוביות של מזל מתנדנדות מהראי וצידניות מלאות באוכל דופקות בבגאז' . 
אנחנו צורחים We are the champions , my friend , בדרך לטורניר הטניס הראשון שלנו . 
שעתיים אחר כך . 
יורם עוזי ואני מצטופפים בסובארו המלוכלכת של אבא של עוזי . 
אותו הדשבורד , ואותן קוביות . 
צידניות ריקות מאוכל מושלכות בבגאז' . 
רק הרשרוש של העטיפות של העוגיות בכיסים של יורם מפר את השקט המעיק . 
כואבת לי הבטן . 
לעולם לא נטרוף עוד עוגיות שוקולד לפני תחרות . 
לעולם גם לא אהיה עוד בתחרות טניס . 
זו היתה הפעם האחרונה ששיחקתי טניס . 
3 ) הייתי עייף מידי בשביל לזכור מה היתה העונה , אבל זה היה בחמש בבוקר , 1991 , אי שם ברמת הגולן . 
בדרך לווינגייט , לאליפות צה"ל בריצות ניווט ליחידות מיוחדות . 
אנחנו שרועים במשאית . 
זזים . 
עשרה חיילים עייפים שרק רוצים לישון , זרוקים במשאית ישנה . 
עשר דקות אחר כך הסיוט מתחיל . 
קומו פדלאות . 
אני מזיז אוזן , פוקח עין . 
עמוס בוהה בי , שי בוהה באויר . 
לא יכול להיות שכבר הגענו . 
עוד חושך בחוץ . 
המשאית נתקעה וצריך לתפוס טרמפים . 
עשרה חיילים עייפים צועדים אל הצומת . 
השמש מתעוררת , ואנחנו נרדמנו בטרמפיאדה . 
אוטובוס שעצר לידינו מסכים להסיע אותנו . 
אבל הוא מלא . 
אז נרדמנו במעבר . 
התעוררנו בתל אביב . 
צריך לחזור לכיוון נתניה . 
אז תפסנו טרמפים . 
עשרה חיילים כבר קצת פחות עייפים . 
ווינגייט . 
אוטובוסים מפוארים מלאים בחיילים רעננים . 
ואנחנו . 
עשרה חיילים מוזנחים עם עיניים אדומות . 
הרמקול מצרצר . 
כולם הולכים אל השער , עולים על הגשר וחוצים את הכביש . 
זינוק . 
אני מחכה עוד רגע , מסתכל במפה , נזכר בעיניים השחורות של תמר היפה , נזכר בשקט הרועם שם כשאני לחוץ בין עוזי ליורם . 
ואני רץ . 
אני רץ כאילו אין מחר . 
קופץ מעל סלעים , חותך את השיחים , מגיח מהעצים . 
אף אחד לא יעצור אותי . 
גבעת אולגה נראית קרובה מתמיד . 
ואני רץ . 
עוקף חיילים במכנסי ספורט מגוהצים , חולצות נוצצות וגרביים עד הברכיים . 
הנה הגשר , אחריו המטווח . 
נשכב , נושם , עוצם עין , יורה . 
זה נגמר . 
אפשר לחזור לישון . 
הנה גם שי מגיע . 
ואחריו לא רחוק גם עידן וגיא . 
רק עמוס לא הגיע . 
נרדם . 
בסיכום הכללי הגענו אחרונים . 
אבל אני הייתי שלישי . 
הזכירו את השם שלי בבמחנה . 
לו רק תמר היתה רואה . 
4 ) גם אחרי כל כך הרבה זמן אין מושג איך חיים בזוג . 
נשגב מבינתי . 
5 ) זהו . 
אני חושב שנגמר . 
אתם כבר יודעים עלי ה - כל . 
