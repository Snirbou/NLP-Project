יש לי על הברך סימן קטן וסגול . 
אתמול הוא היה עוד יותר יפה כי הוא היה בחציו אדום ובחציו כחול . 
אני בכלל לא מבינה איך קומבינציה שאפילו לא הצריכה ברכיות גרמה לסימן כזה , אבל אני לא מתלוננת . 
על השרירים התפוסים אני כן , כי לא ברור לי מה בדיוק גרם להם להתפס , אולי חוסר מאמץ . 
מפחיד לגלות באיזו קלות אני נזרקת למקומות ישנים ומעורערים . 
נחוץ רק טריגר כזה או אחר , ואני מוצאת את עצמי מתפרקת לצלילי Here without you , עושה מתיחות וזולגת , כאילו מהות הסטודיו הזה היא לגרום לי ליפול על ברכיי ולבכות על מר גורלי . 
האמת היא שאני חושבת שהיו לי את כל הסיבות להתפרק . 
רוב האנשים המשמעותיים בחיי נסעו והשאירו אותי לבד עם שבוע חופש שגם ככה עורר אצלי חששות . 
תוסיפו לזה את הבאסה שלי מאנשים שכן נמצאים כאן , אבל לא מעוררים בי הרבה מוטיבציה לתקשר איתם , את הביטול הפתאומי של השיעור של שצקי שכה חיכיתי לו , ואת חוסר ההסתדרות הכללית שלי עם מערכת השעות של הסטודיו , ותקבלו בנאדם מיואש ומתוסכל , שבטוח שאלוהי החופש פסח עליו בחלוקת הכיף . 
זה עלה לי בקצת דם יזע ודמעות , אבל החזרתי לעצמי את הפרופורציות וחשבתי על כל הדברים שעדיין יכולים להיות נחמדים השבוע . 
אמנם יותר קל ליפול ולשקוע באינסוף רחמים עצמיים , אבל זה גם לא בלתי אפשרי להתעלות על הנסיבות ולנצל את השבוע למנוחה , קריאה , ועוד מני דברים שהם אולי לא מה שתכננתי , ולא צבעוניים ופוטוגניים ( תתמודדו , זה אחד הדברים שמעסיקים אותי בימים כתיקונם ) , אבל יכולים למלא לי את החופש הזה בצורה נעימה בהחלט . 
גם את שבוע החופש הזה , על כל מחסוריו והבעייתיות שבו , אני מתכוונת לקחת כשיעור , ולהוכיח לעצמי שאני מסוגלת לעשות גם ממנו משהו טוב . 
כמובן שכבכל פסח , ערוץ הקולנוע הישראלי חורש על " לילסדה " , כך שאתמול בלילה , כשכבר התכוונו ללכת לישון מצאנו את עצמינו מתכרבלות במיטה של תמר וצופות שוב בסרט . 
הוא העלה אצלי אתמול הרבה דברים שלא אכנס עליהם עכשיו מכיוון שאין סיכוי שהם יזכו להתייחסות הראויה , ורק אגיד שבמידה ועדיין לא ראיתם את הסרט , נסו לתפוס אותו בטלויזיה . 
זה אחד הסרטים הישראליים שהכי מחממים את הלב . 
( גילה אלמגור , מיקי קם , דרור קרן , אלון אבוטבול , דנה ברגר , אסתי זקהיים , מי צריך יותר ? 
) 
