הנצנוץ היחיד הוא זה שנמצא בין ריסי ועל עצמות הלחיים . 
דומה שיחד עם ארובות השמיים נפתחו גם ארובות עיניי . 
כעת יש תכלת רק בפיסת הנוף הנשקפת מבעד למרפסת , שבתריסים מוגפים נדמית אין סופית . 
האציטון מוחק את זכר הלק מן הציפורניים , המספריים קוצצות אותן ואין בהן עוד זוהר . 
העננים דווקא אפורים כמו כל הסוודרים בחנויות . 
אומרים שזה הצבע של העונה ואני משתדלת להשאר אופנתית . 
את עורי שלי אין דבר שיסיר . 
לכאורה אסור לי לקטר על כך שלעולם איני מוצאת מכנסיים . 
דומה שהם פשוט לא מעוצבים עבורי . 
מצד שני העמידו את עצמכן לרגע במצבי , ואז תראו שאולי בכל זאת יש לי הפריבילגיה להיות עצבנית . 
אני כלואה למרות כל האוויר הזה , שנושב לנו בדירה ומקפיא לי את הכליות . 
המעלית לא פועלת , הצינור דולף . 
בניינים ישנים מתפרקים , כך זה היה מאז ומעולם . 
בחורות צעירות , לעומת זאת , אמורות שיהיה להן לאן ללכת ואמורות גם שיהיה להן איך . 
אני מדוושת על האופניים הכי מהר וחזק שאני יכולה . 
הגרון שורף כמו בכיתה י' כשרצנו אלפיים מטרים והגעתי ראשונה . 
חם לי לראשונה מזה שעות . 
בוער , ובוערים כל השרירים הקטנים של הירכיים . 
אחר - כך אני ממלאת את האמבט עד שהוא כמעט עולה על גדותיו , ומטילה את גופי בתוכו כאבן . 
הגשם מתפקד על החלון , אני מסרבת להכניס אותו פנימה . 
רטיבות של לילה יאה לה שתשאר בחוץ . 
שתיים בלילה ואני כמעט שולחת SMS , אבל אם יש לי איזושהי החלטה לשנה החדשה , היא מוכרחה להיות להפסיק לשחק באש . 
היא מוחה ליפסטיק במטלית להסרת איפור ומשתחלת לבגדים שהשאירה על משענת הכיסא . 
ג'ינס גזור וגופיה . 
את התלבושות היא תולה על הקולבים שבחדר ההלבשה , מחליקה את ידיה על גבי השמלות המנצנצות . 
כולם הלכו הביתה ורק היא , כרגיל , נשארה אחרונה . 
היא שולפת את הסיכות ומרגישה איך בהדרגה הדקירה ברקות מתעמעמת אך לא נעלמת . 
מוציאה בקבוק של מים ונרתיק קטן ממנו היא שולפת כדור . 
היא מגלגלת את המים על הלשון לפני שהיא בולעת אותו . 
בזמן שהוא מחליק במורד הגרון , היא מרשה לעצמה להתיישב על הכיסא רק לרגע , לפני שתצטרך לצאת החוצה . 
בכניסה מחכה לה ירון , כבר מעט קצר רוח , ועדיין כולו חיבוקים . 
הוא אומר לה שוב " כמה שהיית נהדרת " , והשפתיים שלה כבר מדקלמות יחד איתו " במיוחד בחלק האחרון " . 
ואלה שמחמיאה , " וגם כמה יפה " . 
כל המילים שלמדה להסמיק מהן בהזמנה ולהודות עליהן בחצי פה , ואפילו להראות כאילו שהיא באמת מקשיבה . 
כשהבחורה הזאת מביטה בה היא יכולה לראות עיניים גדולות , מעט מלוכסנות . 
שפתיים בצבע אפרסק שנוגעות אחת בשניה במרכז ובקצה פסוקות קמעה . 
יש לה איזשהו זיכרון שהיו כל מיני דברים שהיא אהבה . 
פעם אמרו לה שרגש אי אפשר לזייף , כי מיד עולים על זה . 
כניראה שזה נכון רק לגבי הבמה . 
כי בחיים נידמה שאף אחד לא רואה אותה , לא ירון ולא אלה , ולא ההורים שלה . 
אף אחד לא מרגיש איך היא חיה את החיים האלו על אוטומט . 
איך בכל יום היא חושבת כמה קשה עבדה בכדי להגיע לאן שהגיעה , ולא יודעת לשם מה . 
כן , הגשימה את כל החלומות , אבל תמיד המפלצת שלה . 
היא כמו נרקומנית , לעולם לא ניתן להשביע את רעבונה . 
שואבת אליה נשמות תועות , שמרגישות שהנה מצאו את יעודן , אך בו ברגע היא לוכדת אותן , ואחר מרוקנת אותן , עד אשר הן עצמן לא מכירות את צילן . 
ירון מזמין את כולם לארוחת ערב על חשבונו , " איפה שאת רק רוצה " , הוא מציע . 
היא עונה לו " מקסים שכמותך " , ונושקת ללחיו . 
היא נוקבת בשמו של מקום כזה או אחר , זה לא באמת משנה לה . 
האדרנלין גורם ללב שלה לפעום מהר , הרגליים שלה מרגישות כאילו שהיא צועדת על הירח , אבל עמוק בפנים היא כל - כך עייפה . 
היא רק רוצה להגיע הביתה , להשכב במיטה . 
היא הולכת אל עבר האוטו , משלבת ידיה באלו של אלה מצד אחד וירון מצד אחר . 
הוא נוהג , וכשהם מגיעים הוא מחנה וכולם יורדים . 
היא מבקשת מהם שיתפסו מקום , היא מיד תגיע . 
אלה שואלת " קרה משהו ? 
" , " שום דבר , אני צריכה שנייה לנשום אוויר " , היא משיבה . 
אלה מחייכת ומהנהנת והם עוזבים אותה במגרש החנייה הכמעט נטוש . 
היא נמשכת אל תוך סמטא חשוכה בין בתים צפופים . 
היא מביטה בפחי הזבל העולים על גדותיהם . 
מתיישבת על המדרכה , משעינה גבה כנגד הבניין . 
הדמעות מתחילות לרדת . 
היא מרגישה אותן חמות ומלוחות , מחליקות על פניה . 
מרגישה איך הנשימה שלה הופכת איטית וכבדה . 
קול מתנגן לה בראש , הוא אומר לה לקום , אבל היא מתמקחת איתו על עוד מעט זמן , שיעזוב אותה לנפשה . 
הוא אינו מרפה . 
היא מבינה שהרעש ירדוף אותה גם אם תסע קילומטרים על גבי קילומטרים , בוודאי לא תעזור שום סמטא חשוכה . 
לכן קמה ממקום מושבה ומנסה להרגע . 
ממש בפתח המסעדה היא רואה מרחוק משהו מבהיק . 
עינים של חתול , היא לא מזהה באיזה צבע . 
הוא מיילל והיא משמיעה קולות שאנשים משמיעים כשהם רוצים שחתולים פחדנים יתקרבו אליהם , אך החתול לא מתקרב . 
חבריה הבחינו בה , וכבר הם קוראים לה . 
דומה שהיא אינה שומעת , לפחות לאור העובדה שאינה מגיבה . 
היא הולכת אל עבר החתול כמהופנטת , לוחשת לו שכבר היא באה , כבר היא מגיעה . 
אורות מסנוורים את עיניה , זרקורים כשל במה . 
היא שומעת צפירה חזקה ואחר חריקת גלגלים . 
ריח יסמין ופירות הדרים נישא באפיה , ואז כלום . 
