כל פעם אני נדהמת מחדש למראה ולמקרא השחצנות התהומית שאנשים מפיצים סביבם . 
כל מיני אנשים שחושבים שהם יודעים הכל , שהם שליטי העולם התרבותי , שהם מחליטים מה טוב ומה רע , מה זבל ומה איכות . 
קם אחד , קוראים לו ניסן שור , ומביע בוז עמוק ותהומי לבלוגים ה " אקסהיבציוניסטים " , כהגדרתו , קורא לזה זבל , או ליתר דיוק ( שימו לב לאיכות הכתיבה הנשפכת ממנו ) : " הבלוגים הם כר פורה של גבב חסר ערך , תוכן המושלך ללא אחריות , הררי מילים הנטחנות דק - דק על ידי האקסהביציוניזם החדש " . 
מי שמך למלך ולקיסר , מר - אני - כותב - במעריב - אז - אני - איכותי ? 
מי החליט שהעיתונות הצהובה הישראלית יותר טובה מפוסט של ילד בן 16 שמתלבט אם לחתוך את עצמו או לא ? 
מי בכלל התיימר , כאן בישראבלוג , לכתוב רק דברים " ברומו של עולם " ? 
רומו של העולם שלי זה מה שמעניין אותי כשאני כותבת יומן . 
רומו של העולם של נערה בת 15 זה אם לשכב עם החבר שלה או לא . 
אפשר לחשוב שאותך העסיקו דברים יותר משמעותיים בגיל 14 . 
וגם אם מדובר באנשים המתקרבים לגיל 30 , שכותבים על חייהם הפשוטים , הו הוד מעלתו , קיסר המלים והביטויים , מה לא בסדר בזה ? 
מאיפה העוז והחוצפה לומר שהבלוגים של אנשים " מספקים בדרך כלל התערטלות רגשית , לעתים קרובות עילגת , לרוב סתם מביכה , קצת מדכאת , עם כמות עצומה של וונאביז בעלי נטיות אמנותיות קלות עד כבדות " . 
הרי פה בדיוק אתה מפספס את הנקודה . 
לא כל מי שכותב בלוג הוא " Wannabe " . 
לא כל מי שמספר מה קורה לו בחיים הוא איש שמחפש את התהילה וההכרה , את זה ששמו יהיה בדפוס יום אחד . 
אנשים כותבים כי קשה להם , כי רע להם , כי לא תמיד יש להם עם מי לדבר , כי הכתיבה עוזרת להתבונן במה שקורה לנו בחיים , כי הכתיבה היא כלי השייכת לכל האוחז בה , גם ל " פשוטי העם " ולא רק לאליטות עיתונאיות שחצניות שכמוך . 
וכמובן , בכתבתך המדהימה , אף מילה על הבלוגים המפוברקים , שבאמת מביישים את כל מי שכותב מהלב . 
אף מילה על בלוגים של שמינית - סלבריטאים ( חס וחלילה , שלא תסתבך עם איזה יחצ"ן ) שמנצלים את הבמה הזו בלי בושה , לא כדי לכתוב דברים מהלב , אלא כדי לזכות בעוד קצת פרסומת . 
אף מילה על זה שאם אדם רוצה שדעתו תישמע , ישראבלוג מהווה אולי את אחת הבמות הבודדות מעליה הוא יכול להשמיע את דבריו . 
הרי לא כל אחד יכול לכתוב ב " מעריב " , נכון ? 
אולי גם כדאי לדבר רייטינג - יש כאן בלוגים שהקאונטר שלהם מעיד על 300 , אולי 400 כניסות , ביום ! 
( סליחה , לא יכלתי להתאפק ) . 
יש בלוגים שמייצרים הרבה יותר כניסות . 
כלומר , יש כמה מאות אנשים ביום שרוצים לקרוא מה שכתוב בזבלונים הקטנים שאנחנו מייצרים . 
אז מה זה אומר ? 
שכולם מפגרים וחסרי שכל ? 
שכולם נמוכים ורדודים ? 
שאף אחד לא ברמה גבוהה ופילוסופית עמוקה כמוך ? 
תנסה את זה פעם אחת . 
תכתוב בלוג בעילום שם , תספר על מה שקורה לך בגילוי לב . 
תבדוק עם עצמך אם בכלל יש לך את האומץ לספר את מה שעל לבך , ולא רק את המחשבות המתנשאות שמצפים ממך להביע . 
" בלוגים זה פויה " , אתה צורח קבל עם ועדה . 
למה זה כואב לך כל כך ? 
הרי לא מבוזבזים על זה משאבים רבים של נייר , עורכים , כתבים וצלמים . 
זה לא עולה לך כסף , זה לא יוצא לך מהכיס . 
למה אתה אומר : " זוהי תגובת שרשרת שעשויה להיות הרסנית באקלים הפמיליארי הישראלי - בקרוב גם לאמא שלי יהיה בלוג " ? 
אולי אמא שלך תוכל לספק לנו כמה תובנות עליך , שנבין מאיפה המרירות . 
איפה ההרס , ההרסנות , החורבן שאתה מנבא לנו ? 
במה הוא מתבטא ? 
לעניות דעתי , מאמר הדיעה הזה רק מוכיח שוב , שהאליטה הכתבנית בארץ חוששת למעמדה . 
היום , כל אחד יכול לכתוב , ומסתבר שהתכנים של " כל אחד " , מעניינים לא פחות , ואולי יותר , מהתכנים שכותב עיתונאי שיושב כל היום בבתי קפה ומעשן ז'יטאן כדי שיחשבו שהוא גבר . 
אני לא רומזת שאתה מעשן , אגב . 
השם ירחם . 
וכמובן , נגמרו הימים שבהם מישהו יכול לכתוב מאמר פוגעני שכזה , ולשבת במגדל השן שלו , מוגן מחיצי הביקורת . 
היום כל אחד יכול לומר את שלו . 
אז הנה , האחת אמרה את שלה . 
חבל מאד שמצאת לנכון להוציא תחת ידיך מאמר כה פוגעני ומתנשא . 
חופש הביטוי נותן לך את הזכות הזו , כך שאין מה לעשות חוץ מלענות לך במלים . 
אני מקווה שהקהילה של מאות האנשים שהעלבת במאמר הכוללני שלך , לא תתרגש מזה ותמשיך לכתוב על החלפת חיתולים , חיטוט באף וצחצוח שיניים . 
אלה החיים שלנו , והם כאן . 
ומי שזה לא מעניין אותו , מוזמן לצאת . 
הדלת פתוחה לשני הכיוונים . 
את המשחק עצמו לא ראיתי , יש שידור חוזר ב - 13:30 , אבל לפי התוצאה , אין הרבה מה לראות . 
פדרר , כרכבת שועטת , מחץ את סאפין וסגר עניין ב - 3 מערכות . 
כמה צפוי , ככה משעמם . 
בשביל זה העפת את אגאסי ? 
אה , סאפין ? 
טוב , עדיין מדובר בקאמבק נאה מאד של הרוסי . 
פדרר משחק טניס נהדר , אין מה לדבר , אבל הוא לא ממש מתקשר עם הקהל ולא שואו - מן . 
יש לו עוד מה ללמוד בתחום הזה . 
ואין מה לעשות , זה מה שמבדיל כוכב על מסתם טכנאי טניס אפרפר . 
והנקודה הישראלית , לסיום טורניר זה : שחר פאר , טניסאית צעירה ומבטיחה בת 17 , זכתה הלילה בטורניר הנערות ב - Australian Open , לאחר שגברה ב - 2 מערכות על המדורגת 3 בטורניר , ניקול ויידיסובה מצ'כיה . 
פאר דורגה 13 בטורניר , אגב . 
ההישג נאה ומרשים , ומי שלא זוכר - גם סמאשנובה זכתה בגראנד סלאם בנערותה . 
מה קרה לסמאשנובה בגראנד - סלאמס מאז כבר ראינו , כך שאני מקווה בשביל פאר שמצבה יהיה טוב יותר . 
דירוג הבוגרות שלה כרגע ( 490 ) לא מרשים במיוחד . 
הדרך עוד ארוכה . 
עלי והצליחי ! 
אה , כן . 
הנין לקחה את גמר הנשים . 
מרתק . 
אז זהו , תם עוד גראנד - סלאם מדהים ועשיר בהפתעות ודרמות . 
עד מאי , הרולאן - גארוס , אני אשב ואייבב שאין טניס בטלוויזיה . 
בינתיים , אאלץ להתנחם באליפות אירופה בהחלקה על הקרח . 
כן . 
זה לא אותו דבר , אבל זה בינתיים , ואני באמת מעוניינת לדעת מה יקרה עם הצמד המהולל שלנו , גלית חייט וסרגי סחנובסקי . 
אולי כבר הגיע הזמן שיקחו מדליה , אה ? 
