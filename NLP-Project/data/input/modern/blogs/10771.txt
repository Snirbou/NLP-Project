הרצונות בערו בי כמו נרות חנוכה . 
שמונה ימים ואז נגמר הנס . 
אט - אט נמסו המוטיבציה והאופטימיות והתקשו בקרקעית הלב , מחוסרי צורה ברורה . 
עכשיו צריך לגרד עם הציפורניים ולהזהר שלא ישברו . 
אולי בכלל חגגתי עם עצמי את החג הלא נכון , חנוכה עבר מזמן . 
עכשיו פורים מתקרב , אבל אני לא רוצה לדבר על מסיכות . 
אני כבר לא מתעסקת עם כאלה . 
אתמול בלילה הבכי קרטע והרעיד לי את הגוף . 
חיכיתי שמשהו יקרה , שהלב ייקרע לשניים כמו ים סוף ושמשהו יצליח לעבור שם . 
שום דבר לא נקרע ושום דבר לא נכנס או יצא . 
רק גלים של כאב עמום , ולבדוּת לא מוסברת שזחלה לי במעלה הגב העקום שלי , שנראה כמו סימן שאלה . 
והבכי עזר ? 
אולי , קצת . 
בעיקר עזרה היותו סיבה מספקת בשביל להרים את הטלפון ברבע לאחת בלילה ולבקש קצת ביחד , וקצת דיוק , וכמה נשימות רגועות שהמילים רק מעבירות אותן מצד אחד לצד השני . 
אני יודעת שאני צריכה לשמור על הרצונות האלה . 
בסופו של דבר הם לא הנרות , אלא האש עצמה . 
אבל אני צריכה לזכור שאש , כמו אש , עלולה להתלקח במקומות הלא נכונים ולשרוף הכל עד שלא יישאר כלום . 
לאט ובזהירות , להדליק מנורות קטנות ולתת להן לבעור ולהאיר את הדרך . 
לא לשרוף ולא לסנוור אף אחד בדרך . 
לפעמים האש שלי תעזור למישהו רק להדליק סיגריה , לפעמים היא תחזיר לו את האור הביתה . 
בינתיים אני צריכה להזהר שלא להכוות . 
עצמי מפתיעה אותי ואני את עצמי . 
מינוס ופלוס מתבלבלים לי ופתאום אני מגלה את המינוסים של הפלוסים והפלוסים של המינוסים ובמלים קצת פחות מתמטיות , לפעמים החיובי ממש לא קל , וממש לא פשוט , ולפעמים מעקצץ בגוף ובנשמה מרוב רצון שאין מה לעשות איתו , ועם כל החיוביות שברצון , זה נהיה ממש מתסכל . 
והנה אני קוראת בעמוד שישים ומשהו ושבעים ומשהו שגם סילביה פלאת רצתה לחיות בגיל שמונה עשרה , אז איך מהרצון החזק הזה לחיים היא הגיעה לאן שהיא הגיעה ? 
ואז אני חושבת על שש מאות העמודים שנותרו ויודעת שעוד הרבה דברים יכולים לקרות שם . 
ברגע אחד הרצון יכול להתהפך . 
דיכוי רצונות יכול לקרות מהר מאוד אם לא נלחמים עליהם , ולמי יש כח להלחם כל הזמן ... 
.. 
. 
ביום חמישי בערב הספיקו לי הפרקט והמראה שעל הארון כדי לעשות לעצמי שיעור קלאסי מלא . 
התעכבתי עם עצמי על תיקונים ששמעתי לאחרונה , חזרתי פעמיים על האדג'יו והתעקשתי על פירואטים . 
השיער יצא מהקוקו והפנים האדימו , ואני נדהמתי מהחיוך שעשה את דרכו מבפנים ועד לשפתיים שלי . 
הודיתי לטבע על האדרנלין , וחשבתי כמה פשוט זה ... 
.. 
. 
רק להחליט , רק לזכור שיש אצלי יותר כלים ממה שנדמה . 
אתמול היה ים ושמש ושייק של בננה - תמר - מלון , דיזינגוף של שישי בצהריים וספרי שירה . 
חול הים חירב את עבודת המניקוריסטית אבל למי אכפת , הידיים שלי כבר תועדו , מחזיקות את העבר ומזמינות את העתיד . 
בלילה אני חולמת שאני קוטעת אותה באמצע המשפט ומנשקת אותה , הכל נראה כמעט מושלם עד שהיא נעלמת לי במשך יום שלם ורק אחר כך מסבירה שהיא היתה צריכה זמן כדי לעכל את מה שקרה . 
היא לא מרשה לי לנשק אותה כשיש אנשים מסביב , רק לחבק , ובמשך הלילה אני יוצאת מהחלום וחוזרת אליו , יודעת שהוא חלום ושוב שוקעת לתוכו , עד שבבוקר אפילו לא צריך לעשות את המעבר , רק להשלים עם התת - מודע שלי ולקוות שזה יישאר שם . 
אני מנסה להגיד לעצמי שזה בסדר , השיגרה שוב השתנתה ואני צריכה להתאפס על עצמי מחדש , עם קצת יותר חופש וקצת יותר מקום לרצונות שלי . 
לפעמים אני לא מבינה מה בכלל עושים פה , ולמה אני צריכה למצוא כיוון ברור , למה אי אפשר לתת לימים לעבור דרכי בלי להעמיד אותם בשורה ולהצעיד אותם לאנשהו . 
אני חושבת שבסופו של דבר השבוע הזה היה התחלה לא רע למשהו שאני לא יודעת איך לקרוא לו . 
עשיתי , נשמתי עמוק , הרגשתי פשוט . 
אני צריכה לסמוך על עצמי שאם אשמור על מספיק שקט מסביב ולא אתיש את עצמי בדברים שהם לא העיקר , יכול להיות ממש טוב . 
( רציתי לכתוב שיהיה בסדר , אבל לא יכולתי לסבול את זה בתור שאיפה . 
לא בתקופה הזו . 
) אני במקום אחר . 
