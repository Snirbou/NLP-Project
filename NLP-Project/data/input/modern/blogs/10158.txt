אני גרה בירושלים . 
הגורל והנסיבות גלגלו אותי לכאן , ואני שמחה בכך . 
אך בערך בשנה וחצי האחרונה יצא לי להכיר קצת לעומק את העיר הגדולה של ישראל . 
לפני כן תל אביב דחתה אותי עד מאד . 
לחות גבוהה , חום אימים , נופים מכוערים למדי , תחושת אבידה , חשש להתבלבל ברחובות ולא לצאת מהם לעולם , חוסר התמצאות מוחלט , הרגשה שטיול רגלי בעיר הזאת הוא משימה בלתי אפשרית . 
למען האמת , היו לי סיבות לחשוב כך . 
כי נופי תל אביב שראיתי בתקופות הקודמות היו באיזור התחנה המרכזית החדשה : אבק ופיח , בניינים מרופטים ואנשים מפוקפקים . 
ובטח שלא תיארתי לעצמי כיצד ניתן לגדל ילדים במקום המשונה הזה . 
ירושלים מהבחינה הזאת נוחה הרבה יותר . 
אך עם הזמן ובזכות תושב תל אביב אשר יקר לי במידה רבה , ראיתי גם את הצד היפה של העיר . 
גיליתי את היופי בלשבת לאכול ארוחת בוקר בבית קפה בשינקין , בלטייל על חוף הים ובשפך הירקון , בלהסתובב בשוק הכרמל , בללטוש עיניים בחלונות הראוה של חנויות כיכר המדינה , ואפילו בלהביט על אותם הנופים המכוערים בעוד ידי בתוך ידו של חברי . 
טוב , זה בעניין האישי . 
כעת נעבור לילדים . 
הבן שלי רונני , פסטוס כמעט בן 9 , כבר מעכשיו מקטר בנושא המגורים בתל אביב . 
משום - מה תל אביב נראית לו מעין ארץ מובטחת שיש בה הכל : לונה - פארק , ספארי , סופרלנד וכל מיני שעשועים נוספים בשבת . 
האמת - צודק . 
כי מה יש לילד חילוני רגיל לעשות בירושלים בשבתות וחגים , מלבד להתרוצץ עם משועממים כמוהו ברחובות ובגנים ציבוריים ? 
מישהו יגיד אולי מוזיאון , מקדונלד'ס במרכז העיר , גן סאקר , גן החיות התנ " כי . 
נכון , זה טוב ויפה , אבל מצריך בוחטות של כסף לנסיעה במוניות ! 
ולי , לסטודנטית חד - הורית ללא רשיון נהיגה ועם משכורת פחותה מהמינימום , קשה לאללה להקצות כסף לטיולים כאלה כל סופשבוע . 
ובתל אביב והסביבה יש הרבה יותר אופציות . 
כך שצודק רונן , לילד כמוהו עדיף לגור בתל אביב . 
אדרבא , יש לו דוגמה חיה מול העיניים . 
אלה חבריו הטובים - שני אחים דוד ( 10 ) ויונתן ( 8 ) , אשר גרים בפינת אבן גבירול ודיזנגוף . 
לירושלים הם באים רק מדי פעם בסופי שבוע וחגים , כדי לבקר את הסבא והסבתא - הורי אביהם . 
אלה ילדים מאד חביבים , נעימי הליכות , פקחיים ומאושרים . 
ולדעתי , חלק מהאושר הזה שלהם נובע ממקום מגורים נוח ומסביבה מרכזית ודינאמית . 
אין פלא שאני רוצה חיים כאלה לרונן . 
אך הסיבה העיקרית לזה שאנו גרים עד היום בירושלים ולא עוברים לאיזור המרכז , היא אמי . 
כן , יש לי אמא מבוגרת ולא כל - כך בריאה , הסובלת מאסטמה , ורק האוויר הירושלמי מתאים לה כדי להרגיש סביר . 
ובשביל אמא אני מוכנה לוותר על הגחמות התל - אביביות שלי בהחלט . 
קל וחומר , אין מרחק כזה גדול בין שתי הערים . 
50 דקות ממרכזית ירושלים בקו 480 - ואתה ברכבת ארלוזורוב ! 
כך שאם בא לי פתאום באמצע היום ובזמן הפנוי לתפוס קצת תל אביב , זו ממש לא בעיה . 
כמו ששרים החבר ' ה מ"דג נחש " : " תל אביב - הנה אני בא ! 
" יש לו פני מלאך וחיוך כובש . 
עיניים נוצצות , ובתוכן מקפצת חבורת שדונים . 
יש לו צחוק מדבק : צחוק שנולד במעמקי לבו , מתקדם במעלה גרונו ופורץ החוצה כמי מעיין צלולים ורועשים . 
כל הרואה אותו מחייך ו/או שומע אותו צוחק , איננו מסוגל להישאר אדיש . 
החיוך המתוק הזה והזוהר בעיניים גורם לאנשים לחייך בעל כורחם . 
הוא פטפטן כפייתי , ואם ברצונו לספר משהו לכל מי שרק מוכן לשמוע , אין דבר שיעצור בעדו . 
המילים נשפכות מפיו בשצף - קצף ומצלצלות באוזני הזולת . 
קולו נלהב , עולה ויורד בהתאם לסיפורו . 
אך אבוי למי שיקטע אותו באמצע ! 
מיד " ירוויח " עלבון טהור ויראה כיצד השדונים נעלמים אחד - אחד מעיניו , האור כבה , זוויות הפה יורדות כמו אנימציה של הסמיילי העצוב . 
ובעיניים מופיעות טיפות יהלומים שקופות ורועדות . 
הוא מתרגז בקלות מכל מילה שאינה לטעמו , ואז – צפה פגיעה . 
הוא גיבור על חלשים , ואף פעם לא יתקוף מישהו חזק ממנו פיזית . 
אך את החזקים ממנו הוא " לוקח " באמצעות הלשון החדה . 
הוא מרגיז במילותיו כמו שרק הוא יודע להרגיז . 
לשונו יורקת לכלוך על היריבים במיומנות מפליאה , והם מתפוצצים מזעם . 
ואז צחוקו הופך למרושע , מלא שמחה לאיד . 
הוא מפונק אמיתי , אשר בשיא הרצינות והתמימות חושב שהעולם סובב רק סביבו ונועד למלא את כל גחמותיו . 
להגיש לו אוכל ושתייה בעודו רובץ מול הטלוויזיה – זה דבר מובן מאליו . 
למצוא חתיכת גזר , פלפל או בצל בצלחת – חלילה וחס ! 
המזון המוגש לו חייב להיות נקי מכל מרכיב שאינו טעים לו . 
לעזור לו להתלבש – ברור כשמש ! 
לקום מהמיטה בבוקר בימי בית ספר – מעשה גבורה שעליו מגיע לו כל תגמול שבעולם . 
אינטרסנט שבכל מצב רואה רק את עצמו ומחשב כיצד דבר כזה או אחר ישתלם לו . 
שיחות חינוכיות עוזרות רק לתווך קצר . 
לטענת הסבתא ולדעת המורות בבית הספר , הוא לא מרוכז ואין לו זיכרון . 
אך זו דעה שגויה בעליל . 
כל מה שמעניין אותו , הוא קולט במהירות האור וזוכר כל פרט קטן . 
את לוח הכפל הוא שוכח בן רגע , אבל שירים כגון " ליאור תקע נאד , זה מסוכן מאד " או " ציונה המורה אכלה ביצה קשה " וכל השטויות בסגנון הזה נחרטות במוחו כמו מידע על דיסק צרוב . 
הוא חתיך . 
גבוה הרבה יותר מהנורמה בגילו . 
עורו לבן ועדין להפליא . 
צבע שיערו נע בין בלונד כהה לג'ינג'י . 
אף קטנטן ובתחילת האביב מתאספים עליו וסביבו נמשים . 
עיניים חומות ענקיות , מעוטרות בריסים ארוכים , פקוחות אל העולם בסקרנות אינסופית . 
ועל החיוך המדהים כבר אמרתי ? 
בקרוב מאד – שובר לבבות מקצועי . 
הוא בעל חוש הומור מחודד , שחקן מוכשר ויודע למתוח אנשים ו " לסדר " אותם בלי שירגישו . 
יהודה ברקן ויגאל שילון יכולים לצאת לגמלאות בלב רגוע – ילדתי להם יורש הראוי להמשיך המקצוע . 
לא אתפלא אם בעוד 20 - 30 שנה תהיה לו תוכנית טלוויזיה שתצבור רייטינג היסטרי . 
הוא שותפי הפעיל בספורט , בטיולים רגליים , בסרטי קולנוע וטלוויזיה , במשחקים למיניהם . 
אנו צוחקים מאותם דברים ונעצבים מאותן סיבות . 
הוא מגלה לי את סודותיו ומתייעץ בנושאים המטרידים בני נוער , בהתאם לגיל . 
והוא הייצור האנושי הכי אהוב עליי עלי אדמות ויישאר כזה עד עולם . 
רונן . 
בני יחידי . 
