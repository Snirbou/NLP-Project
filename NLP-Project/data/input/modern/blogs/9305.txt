טוב אני כותבת את התזה עכשיו ( ונזכרת כמה ייסורים זה לכתוב ) , ולאט לאט אני שמה לב שכל דבר שאני יכולה לכתוב מתוך השדה , אני יכולה לכתוב גם מתוך סיטואציה אחרת בחיי , וזה אולי היה אפילו מסביר יותר טוב את מה שרציתי להגיד . 
הינה דוגמא ממש טובה , שממש חבל לי שהיא לא יכולה להיכנס לתזה . 
הייתי בתיקון ליל שבועות בבית הספר של גילעד , והאמא והאח המהממים האילו הסכימו להיכנס איתי לקבוצת דיון של תלמידים , שחנכו לאורך השנה ילדים אוטיסטים . 
בקבוצת הדיון ניסו הילדים עם ההורים והמורים שלהם להבין את החוויה שהם עברו בשנה הזאת ואת השינוי שהתחולל בהם בעיקבותיה . 
המבוגרים ניסחו באופנים שונים ומגוונים את השאלה האם המפגש עם ילדים אוטיסטיים פיתח בתלמידים סובלנות רבה יותר אל השונה והאחר . 
והילדים ענו שוב ושוב שלא . 
הם אולי פתחו סובלנות לילדים אוטיסטיים , או אפילו רק לקבוצה הספציפית איתה הם עבדו , אבל בהחלט לא אל השונה והאחר . 
( ואחת הילדות , בחדות הנעורים הזאת שמאפשרת לך להשמיע את הקול שלך ולהענות לדרישות החיצוניות בלי לייצר שום חריקות במעבר , אמרה שבדוגרי היא התרגלה לאהוב את הילדים האילו , ואנשים חדשים עם בעיות חדשות ירתיעו אותה באותה מידה כמו קודם , אבל כן היא חושבת שהיא איש הרבה יותר סבלני ומקבל היום ) . 
וזה יפה להפליא בעיני שלילדים האילו הייתה את היכולת להתנגד להמשגה שניסו לכפות עליהם . 
ושהם הבחינו שיש כאן קטגוריה שהם לא מוכנים לקבל כי היא לא משקפת את החוויות שלהם . 
טוב זה סיפור יפה בפני עצמו לדעתי , ובגלל זה כתבתי לכם אותו ( וגם כי אני עייפה כבר מלכתוב תזה והייתי צריכה הפסקה ) , אבל הוא גם עושה לי מחשבות חמורות ביותר על השאלה מה בעצם התפקיד של השדה בתזה שלי ? 
ואם אני יכולה להוציא את אותן מסקנות סתם מלהסתובב בעולם אז למה אני בשדה כבר כל כך הרבה זמן ? 
ואם זה בסדר בכלל שהמחשבות מעוררות לי את השדה ולא השדה את המחשבות . 
כל אילו מחשבות מאוד סטנדרטיות לאנתרופולוגים , אבל מסתבר שלחוות אותן בעצמך זה יותר כואב . 
ועוד ציטוט קטן שאספתי לכם כשניסיתי ללמוד הרמנויטיקה היום : רורטי כתב פעם שבזמן שהפוסט מודרניסטים השתלטו על המחלקות לאנגלית הרפובליקנים השתלטו על האיגודים המקצועיים . 
מתחיל שרשרת מאוד מעניינת של מחשבות - לא ? 
