מתרומם לו בבת אחת בתוך רוח סערה פתאומית , כמו טורנאדו שמגיע ללא שום הודעה מוקדמת כמעט . 
לא צריך הרבה . 
מספיקה מילה מסויימת , ניואנס , גוון מסויים , צליל של קול והגוף הופך לרפוי וקליל כמו אותו עלה נידף . 
רק שבמקרה הזה , הקלילות אינה מהצד הטוב שבה אלא כזאת שמרחפת בתוך מערבולת רגשית עמוקה ומטלטלת . 
כך הרגשתי אתמול . 
יום שמצב הרוח שלי נע בו בפראות שכבר מזמן אינו זוכרת כמוה , משלווה ובטחון רוגעים לנפילה לתוך בור עמוק ומשם להתרוממות רוח עילאית מרחפת . 
דווקא בגלל שכבר מזמן לא היו לי תנודות כאלה ( שבעבר הלכתי אפילו לבדוק שהכל בסדר ואיני עומדת לאבד את שפיות ראשי ) עמדתי מולן נבוכה ונדהמת , לא מבינה מה פתאום הן באו עלי עכשיו ולא זוכרת איך בכלל אני אמורה לנהוג ולפעול איתן . 
וכאילו שכחתי את הכלל הפשוט ביותר שאותו למדתי והפנמתי בשנה וחצי האחרונות : תהיי . 
תהיי שם . 
תהיי בשלווה . 
תהיי בבטחון . 
תהיי בנפילה . 
וגם בהתרוממות הרוח . 
ואחר כך , כשהסערה נרגעת והעלה הנידף ברוח שוב שוכן לו בבטחה על הקרקע , אפשר לנסות ולבחון מה ואיך קרה כאן פתאום ... 
.. 
. 
ואולי זה רק הורמונים ... 
.. 
. 
ודווקא בגלל שאתמול שכחתי , לזמן קצר , את הדברים שבגללם אני אוהבת את החיים , שלי ובכלל , אני מפנה בשמחה לפרוייקט האוהבים של ארז זוננשיין שיתקיים השנה בפעם השניה . 
הזדמנות טובה לזכור ולהזכיר על מה ולמה ... 
.. 
. 
רואה איך הסדקים מתחילים לקרוע פתחים בתוך הבועה בה אני צפה . 
שוברים את הצבעים שעל דפנותיה לאלפי שברירי גוונים וצורות . 
וכל גוון וצבע הוא יחיד במינו וכל גוון וצבע הוא חלק מתוך " הכל " . 
והבועה מתפוגגת לה , משירה עלי את אלפי צבעיה , ללכת איתם בתוכי , עד לפעם הבאה ... 
.. 
. 
את בוחרת איך להרגיש , אני מזכירה לעצמי שוב ושוב . 
מנסה לעלות מתוך הבור ההוא שנזרקתי אליו לפתע במחי מילה אחת , ללא שום סיבה נראית לעין . 
את בוחרת איך להרגיש , אני מרגיעה את עצמי . 
ועכשיו כנראה בחרתי ליפול לתוך אותו הבור שנשען על אסוציאציות שעבר זמנן ופג תוקפן . 
את בוחרת איך להרגיש . 
אני כועסת על עצמי . 
אבל לפעמים נשארת חסרת אונים מול המחשבות והתחושות העולות בך , כאילו יש להן חיים משל עצמן , ועושות בך כרצונן . 
עד שתתעשתי ותוכלי לסדר את הפאזל מההתחלה ... 
.. 
. 
