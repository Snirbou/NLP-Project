אחרי שבועיים בטוח לכתוב : אני חושבת שנחלצתי מהלוּפ . 
אין נפילות . 
יש לילות טובים . 
כולם , אפילו בשבוע שעבר חיכיתי לאוטובוס באבן גבירול . 
בניגוד למנהגי , עמדתי מחוץ לתחנה . 
בעודי מחכה ניגש אליי אדם והתחיל לדבר איתי . 
בגדיו היו מרוטים ופרצופו מלוכלך . 
חתך דיבורו היה מוזר , בלתי רגיל . 
" מה את עושה כאן ? 
את יודעת שטיפלתי באבא שלי ? 
לבד טיפלתי בו . 
ההורים שלך בטח עשירים , אבא שלך קונה לך את מה שאת רוצה , יש לך הכל בחדר , יש לך מחשב וטלוויזיה , יש לך כל מה שאת רוצה . 
" לא הגבתי . 
רק הבטתי לתוך עיניו והקשבתי . 
בינתיים הגיעה אישה מבוגרת והתיישבה על הספסל בתחנה . 
היא הבחינה באיש וצעקה עליו שיפסיק להטריד אותי , תוך שקראה לי לבוא לשבת לידה . 
המשכתי לשתוק , מביטה בשניהם , ולא זזתי , כי הוא עמד כך שהייתי חייבת לעבור קרוב מאוד אליו כדי להיכנס לתחנה . 
" יצאת לטייל , " הוא המשיך , " את לא בבית הספר , לא הגעת לשיעורים , אני יודע , מסיימים ללמוד באחת , בשתיים , עכשיו שתיים עשרה , יצאת מהשיעור , את לא מגיעה בכלל לשיעורים , הכל את לומדת מהמחשב , כל היום במחשב , ומלמדת את המורים שלך . 
אני יודע , את בסֵייפבּוּק , מלמדת את המורים שלך את מה שלמדת במחשב , לקחת לעצמך יום חופש . 
" האישה המשיכה לצעוק עליו . 
בשלב מסוים היא אמרה לו שאני בתה . 
זה גרם לו להתרחק מעט , אז ניצלתי את ההזדמנות והתיישבתי לצדה . 
" אה , את אמא שלה , יצאתן לטיול , לקחת אותה לראות דברים , איפה בעלך ? 
יצאתן ליום חופש , אני יודע . 
איפה בעלך ? 
" כל הזמן הזה שתקתי . 
האישה צעקה , האדם צעק , ובסוף הוא ויתר והלך . 
הודתי לה בשקט וחשבתי לעצמי שבכל זאת היו לו יותר אבחנות שגויות ממדויקות , וכנראה מזל שכך . 
אתמול ישבתי על ספסל ברחוב ראשי יחסית וקראתי את " האמן ומרגריטה " . 
הרבה עוברי אורח חלפו על פני . 
אחד מהם נעצר מולי . 
הוא היה קשיש , לבוש בחליפה מהודרת , ונשען על מקל . 
חשבתי שישאל אותי איך להגיע לרחוב הזה או ההוא , אך לא . 
הוא דיקלם דבר מה . 
התבוננתי בו וניסיתי להבין אם הוא צלול בנפשו או לא , ומדוע פנה דווקא אליי . 
מכיוון שקראתי ספר , או כי הייתי האדם היחיד באזור באותו רגע ? 
לצערי לא הצלחתי להתרכז במה שאמר . 
באיחור שמתי לב לכך שהוא לא מלמל סתם ; לדבריו היה משקל , שפה גבוהה . 
הוא ציטט שיר . 
לבסוף שאל , " מי כתב ? 
" עניתי שאני לא יודעת . 
חבל שלא הקשבתי טוב יותר . 
" ביאליק , " אמר , והמשיך בדרכו . 
הוא ציטט שיר . 
עצר מולי , ציטט שיר , בחן אם אני מכירה והמשיך ללכת באיטיות . 
כמה זמן לקח לי להבין שלא מדובר במשוגע . 
כמה דק ההבדל . 
( הערב ישבתי עם גאיה בגן הדסה ושרנו כוורת , יוני רכטר ועלי מוהר , כולל קולות שניים ומעברים מוזיקליים , וזה היה ממש טוב ) 
