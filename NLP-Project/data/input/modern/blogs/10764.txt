אני צריכה את השולחן שעליו אוכל להתחיל לחבר את הפאזל . 
אני אוספת חלקים ולא מצליחה לחבר אותם כי הם נשמטים לי , ואין לי קרקע יציבה לאסוף אותם עליה . 
בכל פעם מחדש אני עליסה שנופלת לתוך מאורת הארנב , אך בניגוד אליה אני לא מגיעה לארץ הפלאות . 
לפעמים נדמה שאין לי שום אני . 
אני סגורה בבועות קטנות שאף אחד לא יכול להגיע אליהן , כולל אותי . 
ואולי אני קיימת באמת רק בחלומות שלי , אלה שאני מתאמצת לזכור ואלה שאני מתאמצת לשכוח . 
כל אותם החלקיקים המטושטשים והמפוזרים של הפאזל שמרכיב ומפרק את עצמו ללא שליטתי , ונדמה שאני מעדיפה אותו על זה שבמציאות , שאני עובדת קשה כדי לאסוף את החלקים שלו , ואין לי אפילו על מה להניח אותם . 
יש רגעים שאני מתגעגעת פתאום לסילביה , ויש רגעים שאני מתגעגעת לנוצות עפות ברוח , ויש רגעים שאני פשוט מתגעגעת לכל מה שכבר אין , ואולי גם לא יהיה ... 
.. 
. 
ותמיד נדמה שפעם היו לי חלק מהתשובות שאני מחפשת עכשיו , ופעם היתה לי אני , ופעם היו עוד כל כך הרבה חיים שחיכו לצאת מתוכי ולחיות . 
ואולי פשוט פעם הייתי ילדה ... 
.. 
. 
הניתוקים האלה מפחידים אותי . 
תוך כמה רגעים אני מתהפכת בתוך עצמי , רגליים למעלה והראש קבור באדמה . 
חיוך נעלם והעצב נהיה כל כך פיזי כשהוא מתפשט בגוף , עד שהוא מטפטף החוצה בדמעות . 
רגע אחד הזמן והמקום נכונים וברגע הבא אין לי זמן ואין לי מקום וכל החלקים של הפאזל מתעופפים באוויר ואני מאבדת אחיזה , נעלמת בינהם . 
הגב שלי שבור , וברך שמאל מזייפת מאז הפילאטיס . 
אני הכי מחכה ליום ראשון , לכירופרקטית שלי . 
פעמיים התעוררתי עם " מדוע לא באת " של ירמי קפלן והייתי בטוחה ששרתי אותו לאורך כל השינה שלי . 
העיניים שלי שורפות כאילו בכיתי ממש הרבה , כשירדו לי בסך הכל כמה דמעות . 
אני צריכה ללכת להתקלח ולישון , אבל אני רוצה לשבת פה עד שהתשובות ירדו עליי מהשמיים . 
אני רוצה לתפוס כוכבים נופלים אבל קשה לי להאמין בקיומם . 
פתוח סגור פתוח כשהדברים סגורים זה בסדר כשהם נפתחים הדמעות מתחילות לזלוג ואחר כך אני צריכה לשבת לבד בבית ולסגור את הדברים מחדש . 
כמו לתפור מחדש חיבורים שנפרמו ... 
.. 
. 
אני רוצה שדינה תחזור לסטודיו . 
אני רוצה להיות מסוגלת לעשות שיעור של רותי , אם וכאשר יהיה אחד כזה . 
אני רוצה לרקוד כמו שרקדתי בקומבינציה של בועז שרעבי , " אם את עדיין אוהבת אותי " . 
אני רוצה לתת לעצמי את החופש לחפש ולבדוק , ולא מסוגלת . 
אני רוצה את הפשטות שבחיים . 
את הצעדים הבטוחים , את התקשורת הנקיה , את הזרימה שבין נקודה לנקודה . 
אני רוצה שהכל יהיה בסדר בדיוק כמו שהוא . 
כמו שהיה בשבת בצהריים , כשחזרנו מהסושיה והיתה תחושה שהאוויר ואני זזים לאותו כיוון , הנכון . 
אני לא יודעת אם ואיך אפשר לכתוב את הימים האחרונים . 
הם התחילו בשמלה שחורה חדשה ובלונים ורודים - סגולים , לתוך ערב יום הולדת ארוך של בכי וצחוק והמון התרגשות , רגשות שעולים ממקומות שהיה נדמה שנסגרו לתמיד , ומתנות שעושות שמח מכל הכיוונים , ובוקר של בלונים צבעוניים מפוזרים על הרצפה ושקית אדומה וגדולה עם הרבה מתנות , סושי לארוחת צהריים , ואחר הצהריים בים עם האנשים שאכפת להם . 
הגופיה שלי היתה ורודה והמחשוף שלי היה נדיב ושחקנו משחק ממש מוצלח . 
אחר כך , למרות שהעייפות איימה לעצום לי את העיניים בחרתי להמשיך את הערב ולא לחזור הביתה . 
זה די השתלם , בהתחשב בזה שסגרתי את יום ההולדת עם החברה הכי טובה בגלידריה הכי טובה . 
ויכולתי להגיד בלב שלם שקבלתי באותו יום את מה שהיה לי חשוב לקבל ; ים , סושי , גלידה , בלונים , ואהבה . 
( ומתנות שוות , כמובן ; ) ) הערב חזרתי הביתה בתחושה שמשהו חזר אליי . 
הייתי בשיעור ג'אז של שצקי והרגשתי כל כך בבית . 
שצקי פתחה את השיעור ב " שלום גליה " וכל כך שמחתי להיום שם . 
היא היתה מדהימה כשהיא רקדה את הקומבינציה ולמרות שזה היה נינט וקיטש זה היה בדיוק מה שהייתי צריכה ... 
.. 
. 
ואולי למדתי את הקומבינציה כל כך מהר כי הייתי ממש צמאה לתנועות , רציתי לבלוע את האינפורמציה הזו ולהפוך אותה לשלי . 
רציתי לרקוד . 
פתאום הרגשתי איך התמלא משהו ביני לביני והתמלא משהו בינינו , וגם אם בינתיים אלה רק רגעים , וגם אם מאחוריהם יש הרבה פחדים ושאלות ובעיות , הם הופכים את החיים למשהו ששווה להתאמץ בשבילו . 
בגיל 21 לא הגעתי לירח . 
בגיל 21 אני רק מתחילה לחפש את הירח שלי בשמיים אינסופיים . 
אם אני באמת ארצה , ובאמת אאמין , אולי אני אמצא אותו , ואולי גם אצליח להגיע ... 
.. 
. 
