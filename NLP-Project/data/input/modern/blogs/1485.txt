הסיפור על האדם השמח . 
אותה הפעם האחרונה שהוא התקשר אליי הייתה קצת לפני שאיבדתי את עצמי לטובת האי שפיות . 
הוא התקשר במפתיע , בקושי ציין את שמו , ואת קולו כבר ידעתי לזהות . 
חמש שנים לא דיברנו ורק דבר אחד עניין אותו . 
הוא שאל אותי אם אני שמח , עד כמה אני מאושר . 
לא ידעתי מה לענות לו , מן הצפוי שחבר טוב מן העבר יתקשר לשאול לשלומי וכמה ילדים כבר עשיתי , אבל אותו עניינו דברים אחרים . 
אז כל השיחה שתקנו , הוא חיכה לתשובה , הוא כל החיים ימשיך לחכות לתשובה , את זה בוודאות יכולתי להגיד לו . 
אמרתי לו שאין לי מה להגיד לו , ובלי לחכות שאשאל לשלומו , הוא דרש שאחזור אליו עם תשובה ביום מן הימים . 
ואחרי זה ניתק . 
מאז לא שמעתי ממנו יותר . 
באמת לא הייתי אדם שמח , ולא רציתי לשקר לו . 
הוא כבר בכלל לא היה חבר שלי , אפילו לא מכר , בקושי לבטא את השם שלו נכון זכרתי והפעם האחרונה שראיתי אותו הייתה במסיבת סיום של התיכון , כשהוא לבש חליפת מעצבים מהודרת ואני ג'ינס עם טישרט . 
אף פעם לא חשבתי שהוא מניאק ושהוא מדבר שטויות , לא היה לי האינטרס לכך , ועכשיו , אחרי שהוא התקשר , משהו בי אמר לי שהגיע הזמן שאענה על השאלה שלו , אם לא בשביל עצמי אז לפחות המעט שהגיע לו על הטרחה . 
לא הייתי אדם שמח , ובוודאות ידעתי את כל הסיבות לכך . 
הייתי מפונק , עצל ומכוער . 
לא הייתה לי חברה וגרתי בדירת חדר בת''א. כל היום נסעתי באוטובוסים ונשמתי עשן , פסולת , ואת שאר הדברים שהאוטובוס פולט ממנו , לכן הצעד הראשון היה להיפטר משגרת האוטובוסים . 
גם את הפלאפון שנאתי , סתם הייתי נחמד אליו כי הייתי חייב להתקשר מדי פעם להורים , העובדה שהקרינה ממנו עוד תנקום בי יום אחד הציקה לי והצעד השני היה להיפטר מהפאלפון . 
כל יום שעבר אכלתי בריא יותר , שמרתי על כושר ואפילו את הערוצים בטלוויזיה העברתי דרך המקשים שעל הטלוויזיה ולא בעזרת השלט , זו הייתה עילה מצויינת בשבילי לקום כל כמה שניות , כי שנאתי כל ערוץ שהופיע על המסך . 
לעבודה הלכתי ברגל , כמעט שבעה רחובות בת''א, ואת השעה בדקתי בשיטה שעליתי עלייה כשהמחשבות שלי היו עסוקות בכלום . 
הייתי מרים את קבלות הנסיעות מהאוטובוס שאנשים היו משליכים לרחוב בשניה שהיו יורדים מהאוטובוס , שם הייתה מצויינת שעת העליה שלהם לאוטובוס ; ואז התחילו כל החישובים שלי , שלקחו לי בערך שלושה רחובות , חשבתי מתי האיש עלה לאוטובוס , באיזה רחוב ובאיזו תחנה , אם היה לבוש בצורה מהודרת בטח עלה מכיכר המדינה ואם היו לו נעליים בלויות אז באחת משכונות העוני באזור . 
חישבתי את זמן הנסיעה מאותן התחנות עד התחנה שבה ירדו , התחשבתי בפקקים בת' ' א ובעיקובים בגלל הנהג החרמן ששוב ראה מחשוף , וכך יכולתי לבדוק מה הייתה השעה המשוערת באותו הרגע בו האדם ירד מהאוטובוס , כך גם ידעתי מתי להגביר את קצב ההליכה כדי לא לאחר לעבודה וברוב הפעמים הייתי מגיע לעבודה בזמן . 
חייתי אחרת , החיים שלי נראו שונה והתחלתי להרגיש את עצמי יותר . 
כבר לא היו ברשותי חידושים כמו 'שמפו במרקם אפונים ' או מערבל בטון בגינה , הכל הייתי עושה לבד ובאותה התקופה הייתי קרוב מתמיד לשמחה שלי . 
כבר הייתי מוכן , כמעט מוכן , כבר הייתי כמעט שמח . 
הבעיה היחידה שלי הייתה היא . 
היא כמעט הרסה את כל התהליך , החלטתי לנתק איתה את הקשר למען טובתי האישית . 
אבל היא המשיכה להתקשר . 
מוזר , כל פעם שהייתה מתקשרת המטרה היחידה שלה הייתה לבשר בשורות רעות . 
כבר הייתי רגיל לזה שהשם שלה מופיע על צג הפאלפון רק כשיש בשורות רעות , והייתי רגיל לעובדה - מה שלא הוריד ממד השמחה שלי , למרות שהקול שלה בצד השני של הקו דווקא כן . 
ככה שנהייתי אדם שמח במרבית הזמן , ועצוב כשהיא מתקשרת . 
זה לא השתלב טוב עם המטרה שלי . 
לאט לאט הפסקתי לענות לה , שתחשוב מה שהיא רוצה , לא אכפת לי , אני אדם שמח וטוב לי בדרך בה בחרתי לחיות . 
שבוע אחרי שהחלטתי לחזור אליו ולבשר לו על גדולת שימחתי , נודע לי שהוא מת . 
נהרג . 
תאונת עבודה או משהו , לא בידיוק הבנתי את מי שענה לי מהמספר שלו , ובכלל כל השיחה הייתי עסוק במחשבות אחרות . 
היה לי חבל עליו , הוא היה איש טוב . 
אז מה אם בכלל לא הכרתי אותו , אז מה אם היה לבוש יפה ממני במסיבת הסיום בתיכון , הכל היה מזמן כ''כ, עכשיו הכל שונה . 
איפשהו בתוכי הצטערתי שהוא לא בחיים רק כי היה לי חבל שהוא לא יוכל לשמוע את הבשורה הנהדרת על שמחתי . 
בהלוויה הכל היה עצוב וקודר מדי , למרות שבליבי פרחו פרחים וליבלבו ההדרים . 
כל האנשים נראו עצובים כל כך , לא הבנתי אותם , אנשים חסרי מהות לחיים , בזתי להם באותם הרגעים , לא אהבתי את ההבעה שלהם ובקלות יכולתי להמציא סיפורים על מר גורלם העלוב . 
היה לי חבל שכל האנשים שם לא היו שמחים כמוני . 
העובדה הזאת , להיות השמח היחיד בחברת המונים , קצת העציבה אותי , אבל במהירות גירשתי כל זכר לעצב מזדמן , לא הייתי מסוגל לתת לעצמי להרוס עבודה של חודשים ארוכים . 
אחרי שהרב סיים את שלו וכמה אנשים לא מוכרים בכו על הקבר , ואיזו אמא אחת ליטפה את ראשם של כמה ילדים שבכו בחיקה , ניגשתי גם אני לקבר והבטתי על שמו של חברי חקוק על גבי אבן גדולה . 
הצטערתי כל כך שלא הספקתי לספר לו את שדרש ממני , אולי גם היה מצטרף לשימחתי ואפילו אולי לא היה מת . 
ואז עלה במוחי הרעיון למילוי חובתי כלפיו . 
אספתי אבנים קטנות מהאזור , ובלב שלם כתבתי בעזרתן , על האדמה שליד הקבר שלו " כן , אני שמח " . 
האנשים העצובים הביטו בביטוי הנכתב באדמה ואז הרימו ראשיהם אליי , זקפתי גבי כאות גאווה , ידעתי שעכשיו בוודאות חברי ישים לב לזה , יצא מקברו וישמח בשמחתי . 
נשארתי לעמוד שם עוד כמה רגעים , משבח את עצמי על הרעיון המתוחכם ותוהה בחיים שאחרי המוות . 
האנשים העצובים שהיו מסביבי התלחששו בנייהם . 
אני עמדתי לצד קברו של חברי המת ובזווית העין הבחנתי בהם מתרחקים בבוז מהאזור , מדי פעם שולחים אליי מבטי תועבה ארוכים . 
* * * ( נכתב לפני כמה שבועות . 
הרעיון לא היה כ''כ קשור למסר . 
אבל לא חשוב , אהבתי מאוד את מה שיצא ) . 
אז מה אם אני כותבת בבלוג רק סיפורים , לפחות הכתיבה הזו מעניקה לי הנאה אמיתית וביטחון מסויים בכתיבה שלי . 
אני כבר בכלל בכלל לא בטוחה בכל מה שקורה סביבי , יש רק אולי שלוש עובדות וודאיות , וכל השאר , לכי תביני , או תנחשי . 
כבר הספקתי לאבד אמונה בכל מיני דברים , או אנשים , או מילים , אבל זה לא מעציב אותי כמו שזה נשמע , רק מעניק לי יותר פרופורציות לחיים ולמציאות שלי , ומזכיר לי מחדש את העובדה שתמיד ישאר לי את עצמי , ועוד כמה דברים שתמיד ישארו לי . 
" ... ופתאום אני על מיטה , לבד , לא יודע כלום מה יהיה . 
אני רוצה למות את עצמי , רק בשביל להיות בטוח במשהו . 
" ( מתוך הסיפור 'טרמינל', אתגר קרת ) . 
- אני אוהבת את פארסקייפ עד כלות נשמתי , לא פחות אני אוהבת גם את מרסדס בנד האדירים שלאחרונה מעלים חיוך על פני באופן תמידי . 
שבוע נהדר לכולם , שנזכה לימים נהדרים שטופי שמש . 
: ) 
