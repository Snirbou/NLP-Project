כשאני שונאת מישהו אני הולכת עד הסוף . 
אני נועצת את המבטים האלה שלי ומספרת לכולם הכל , ואת כל מה שהוא עשה או עושה וכמה הוא דפוק , אני מדברת ומשפילה ומשמיצה ומתעבת עד שנמאס ואני שוכחת ממנו . 
כשאני אוהבת מישהו אני הולכת עד הסוף . 
אני מתקשרת ומסמסת ומחייכת ומשוויצה עד כמה ברת מזל אני שהכרנו , אני מדברת עליו בלי סוף ומקווה לראות את הפנים שלו בכל רגע מזדמן . 
אין הרבה אנשים שעומדים בסקאלה הזאת שבין לבין . 
זה בדר"כ אוהבת או שונאת , ואם תשאלו איפה ההיגיון ואיפה כל שאר האנשים , הרי זה בלתי אפשרי בעליל שאוהַב כל כך הרבה אנשים ( אני שונאת הרבה פחות ) , והתשובה המתבקשת לשאלה הזאת היא שכל שאר האנשים שנמצאים פחות או יותר בחיי , פשוט לא מעניינים אותי . 
העניין הזה , שהרי אני בכל זאת מזל תאומים , אני יכולה לאהוב ולשנוא בו זמנית אבל כשאדם יוצא לי מהחיים , כשהוא לא נאהב או שנוא על ידי , הוא לא חוזר אף פעם . 
אם אהבתי אדם , לא משנה מתי , והוא הפך פתאום לשנוא , למעשה הוא עוד נמצא איפשהו בלב שלי . 
כשאדם יורד מדרגת אהוב או עולה מדרגת שנוא אבל נהפך לפשוט בלתי מזיק , הוא לא מעניין ולא יעניין אותי יותר לעולם . 
אין הרבה אנשים שנואים על ידי , ועוד פחות אנשים נאהבים אבל זה לא משנה , כי כל שאר מכרַי פשוט נמצאים שם , אני יודעת שאם אתקל באחד מהם ברחוב , אומַר שלום , אשאל מה חדש או אתעניין במשהו מרכזי בחייו אבל זה יהיה מתוך נחמדות ותו לא . 
איך אני יודעת אם אני אוהבת מישהו ? 
אני חושבת עליו לפחות פעמיים ביום . 
איך אני יודעת אם אני שונאת מישהו ? 
אני מגדפת אותו לפחות פעם בשבוע . 
המקום הזה עושה אותי חלולה , ככה כמו שזה נראה . 
יש לי הרבה יותר מחשבות והרבה יותר תהיות ביני לבין עצמי , ואני שמחה וצוחקת ורוקדת בלילות בלי בגדים , ומקללת קצת כשצריך , ובאמת השתפרתי , ככה זה נראה לי , אבל אני חלולה . 
כאילו שאין לי דעוֹת או אישיוּת בכלל , כאילו שאני עוד עצם , סתם גוף שתופס מקום בעולם כל כך אדיש . 
היום הלכתי קצת לבד ליד הקניון , על הדשא , בשמש המדהימה הזאת שהיתה , הרוח ליטפה אותי והיה לי כל כך נעים ששקלתי פשוט להמשיך ללכת ככה , בעיניים עצומות לסירוגין ולא לחזור לארוחה . 
הרגשתי יפה היום , אז הוספתי כמה תמונות לפייסבוק . 
לפני שהגיעו הבנים החדשים לפה , חשבתי איזה מצחיק אם היה קורה איזה משהו בין אחד מהם לאחת הבנות . 
ואז פתאום הבנתי שגם אני חלק מכלל הבנות , ואם זאת יכולה להיות כל אחת , למה שלא אני ? 
ואז הבנתי שזאת לא תהיה אני , כי זאת אף פעם לא אני . 
כי תמיד יש מישהי טובה יותר , חכמה יותר , מצחיקה יותר , יפה יותר . 
תמיד חשבתי שכשמישהו יאהב אותי , אני אכריח את עצמי לאהוב אותו , כי אין לי ברירה , כאילו אף אחד אחר לא יקח אותי ואני אהיה חייבת להתפשר . 
ופתאום אני חושבת על זה הרבה יותר , ואולי זה רק הגעגוע לוודאות הנעימה הזאת , שיש לידי מישהו ( לא מישהי ) שיכול להבין אותי הרבה יותר מכל אחת , שיכול לחזק אותי , ורק עצם השהייה שלי איתו מרגיעה אותי . 
ואם יעל לא הייתה כל כך מרגיזה אותי , הייתי יכולה לדבר על זה איתה , אולי אם עוד הייתי סומכת עליה כמו אז , ולא הייתי חייבת לכתוב את הפוסט המעיק הזה כדי לפרוק . 
אני צריכה מישהו , במיוחד עכשיו , ואני לא אתפשר , כי נמאס לי להתאכזב מעצמי פעם אחרי פעם אחרי פעם . 
וכשהוא יבוא , אני אדע שהוא היה איתי עוד הרבה לפני , ואני אדע שהפעם זה באמת היה צריך לקרות , ואני אדע שאני אוהבת ושהוא אוהב אותי . 
אני לא צריכה שום דבר מעבר לאהבה . 
