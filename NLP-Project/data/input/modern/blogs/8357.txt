והנה הוא שוב מגיע , היום הזה . 
ערוצי הטלוויזיה לאיטם מפסיקים את השידורים ואלה שנותרים מתמלאים בתכניות " לזכר " , " בדרך " המתארות עוד חיים שלא הכרנו שנקטפו באיבם . 
והנה הוא שוב מגיע , היום הזה , עיתונים מוצפים בתמונות של נערים יפי תואר שלא ישובו עוד , מכתבים של אימהות שהתרוקנו מבפנים . 
הנה הוא שוב מגיע , היום הזה , מתחתית הארון מוציאים כולם את החולצה הלבנה המכופתרת שהספיקה להעלות אבק מהשנה שעברה . 
תוחבים כפתור ועוד אחד אל תוך חורים קטנים מדי בחולצה - הימנים , השמאלנים , אלה שעדיין לא החילטו - היום הם פה מחר הם שם , אלה שלא אכפת להם ואלה שהתייאשו . 
מזמזמים מנגינות " מה אברך " ו " רוח על המים " המוכר בשוק , מנהל בית הספר , עורך הדין , השוטר , הבנקאי , הרפתן , הפקידה , המאבטח , הרמט''כל,בעודם מאחרים לתחילתו של הטקס . 
והנה הוא שוב מגיע , היום הזה . 
כולם נצבעים שטפי זיכרון , מהלכים ביגון מכער ומבכים על הכל . 
נזכרים בריקנות , מרגישים אובדים , רק לעשרים וארבע שעות . 
מקופסאות קטנות מוציאים שרשרת מגן דוד שמעטרת את הצוואר בפטריוטיות שתוקפה יום אחד , בגאווה מזויפת שיורד לה הצבע , כאשר שוכחים להוריד במקלחת . 
והנה הוא שוב מגיע , היום הזה . 
אחיות קטנות מחבקות את האח שבצבא , את אבא , מתפללות תפילה קטנה בפנים , עשרים וארבע שעות אחרי ויכוחים אין סופיים , על התור למקלחת , על השליטה בשלט . 
והנה הוא שוב מגיע היום הזה , חיילים בכל מקום את הדרך מפלסים , בחיוכים כוזבים מוכיחים לנו את אשר אנו יודעים , מתחת לכומתא מחביאים חוסר אמון בממשל , אכזבה מהחברה , ופחד , רק ששמם לא יעטר שום מצבה עד לטקס הבא . 
ושקט , המון שקט , המהול בבכי הנשטף ברוח , קרע חזק ללא צלילים , שנחתך מזמן ומדמם בפתיחות , בהפגנתיות , שותת מוות הומה חיים , טומן בחובו שמות של בנים . 
והנה הוא שוב מגיע היום הזה , בצעדי ענק מתקרב לעברי ואני מנסה להדוף אך נכשלת . 
הוא יגיע , הוא יבוא ממילא , אין מה לעשות . 
וגם אני , אלבש לבן וצער , אלך לטקס ואמלמל חלקית את מילות השירים המוכרות לי ואמציא את אלה שלא . 
אענוד מגן דוד קטן על הצוואר , אבכה בשקט ואכבד את כולם . 
כשמילות השירים המתנגנים ברדיו יעברו את קו התפר בין אדישות יבשה לנשמה שמתפוררת , אני אוכל להעביר תחנה . 
כשהטלוויזיה תציג עוד אדם שנעלם אני אוכל לכבות . 
כשהקריין בטקס יזכיר עוד שם , עוד חתך , אני אוכל להדוף . 
והנה הוא שוב מגיע , היום הזה . 
עבור חלקנו יום עמוק וכבד בתוך מציאות כבדה עוד יותר שהצלחנו להסתיר מאחורי טכנולוגיה מפותחת וחולמניות נעורים . 
יום שכולו דמעות , ממחטות ולבן . 
היום של הזיכרון . 
ועבור אחרים , עוד יום , עוד יום אחד של זיכרון . 
אצלם הוא לא שוב מגיע , לא מתפרץ פעם בשנה , אלא הוא הוא כל יום , מהתחלה.כל יום הוא זיכרון , שם עם ז ו - ל הארורות , מרירות שאין סוף לה ששקעה בדפנות הבית , ששוחה מתחת לשטיחים . 
להם אי אפשר להחליף תחנה ברדיו , כי השירים העצובים ומנגינות בסולם מינור שלא חורגות מהאוקטבה לעולם , אצלם בפנים , לנצח . 
והנה הוא שוב מגיע היום הזה , והלוואי והיה רק קופץ לביקור עבור כולם . 
