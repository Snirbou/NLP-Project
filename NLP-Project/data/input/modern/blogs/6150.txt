בחמישי האחרון נערכה הפגישה האחרונה שלי עם השרינקית . 
עד עכשיו לא כתבתי על זה , מוזר . 
אולי מחמת ההלם . 
זו היתה אחת הפגישות הקשות והאיומות ביותר בחיי , באט אין א גוד ווי . 
היה כה עוצמתי , כה מלא רגש וחמלה וחום . 
התעניתי בייסוי הגיהנום , בחיי . 
לכבוד הפגישה רכשתי עבורה את " עד כלות " של גפי אמיר , שאפשר לומר עליו שהיווה סוג של השראה להפרעה שלי . 
לא שאני מאשימה את הגב ' אמיר , חלילה . 
אם כבר אז אפשר להאשים אותה על הטור הבינוני למדי שלה ב " ידיעות " . 
לא ממש הזדהיתי עם הגיבורה ב"עד כלות " אבל , נו , איך לומר , היא היתה איזה ביטוי לקולות הפנימיים שהידהדו לי בראש באותה תקופה , גיל 14 או משו . 
כשהכל התחיל . 
אז קניתי לה את הספר , יענו סגירת מעגל . 
וציטטתי שיר של רוברט פרוסט , " The road not taken " , וכתבתי הקדשה שבתחילה נראתה לי עלובה משהו , אבל למעשה היתה תמצית הכרת התודה שלי . 
בין השאר , כתבתי לה - תודה שהצלת את נשמתי , תודה שהצלת את חיי . 
היא מאוד התרגשה . 
גם מהבחירה , כי שוחחנו על הספר בעבר . 
גם מההקדשה , וגם מכל מה שאמרתי במהלך הפגישה . 
ובאמת , זה היה איום ונורא להגיד את כל הדברים האלו , תודה , וכמה שאת נהדרת וכל זה . 
זה היה נורא , כי כל כך התכוונתי לזה , שהרגשתי שאני לא מוצאת את המילים הנכונות . 
הרגשתי שהמעמד כל כך גדול עלי , שאני באמת לא יודעת איך להודות לה ומה לומר לה שיבהיר כמה היא חשובה לי , קיבינימט , השתטחות על הרצפה לא היתה מצליחה לבטא את מה שהרגשתי . 
במשך חמישים דקות דיברנו , וסיכמנו . 
היא אמרה כמה דברים יפים מאוד . 
עלי , על התהליך שעברתי . 
הסבירה לי שהדברים שאני מרגישה - הם עוברים , גם במהלך הטיפול וגם עכשיו , אפילו שנדמה לי שזה לא מספיק . 
בסוף זה נגמר , והייתי צריכה ללכת . 
סיכמנו שאני תמיד רצויה , אפילו לפגישה חד פעמית . 
ובסוף התחבקנו ארוכות . 
התקשיתי להרפות ממנה . 
וזה כל מה שאני יכולה לכתוב היום . 
זה כל מה שאני יכולה , כי באמת - להודות בעובדה שזהו , אני בריאה , אני לא צריכה טיפול יותר - זה משהו קטלני , הדבר הזה . 
אני יכולה לבכות משמחה במשך שעות רק מהמחשבה . 
איך פעם חשבתי שזה ילווה אותי לעולם ועד . 
שאין דרך להשתחרר מזה . 
ועכשיו . 
וגם להיפרד ממנה . 
עצוב , למרות שזה דבר טוב . 
הגיע הזמן . 
וגם להיפרד בכלל . 
לאנשים כמוני , שגרועים בפרידות , גרועים יותר במילות פרידה והכי גרועים בלכתוב על זה - זה לא פשוט . 
לא האמנתי , אלוהים , לא האמנתי שהיום הזה יבוא . 
מה בסך הכל ביקשתי ? 
! 
אופוריה היתה מקום נחמד . 
אווירה טובה , אנשים נחמדים , אפילו חלמתי לפני יומיים חלום כה יפה ופיוטי והתחלתי לחשוב שאולי אני הולכת למות או משו , כי לא ייתכן שאדם יזכה לשלווה שכזו ללא סיבה . 
הקלינט נמצא במילואים , והחל מיום א' שרצתי לבדי . 
היה באמת אחלה . 
אני וחתולת הבית דיגמנו משפחתיות דביקה למופת , הכל היה רגוע ושלו , בעבודה עידכנו אותי כי ייתכן וארד שוב לחצי משרה , מה שדווקא שימחני , כי עכשיו אני יכולה לחפש עוד עבודה בגלוי . 
שלחתי קורות חיים לכל העולם ואחותו , כמה אנשים טובים משכו בכמה חוטים ואני מאמינה שהכל יהיה בסדר . 
כבר אמרתי את זה , לא ? 
קלינט החליט לנטוש את עבודתו ולצאת להיות עצמאי . 
הכל בזכות עידודו של אבא שלי כפרה עליו , שמכיר את עבודתו של קלינט , ראה אותו בפעולה כמה פעמים ומאוד מאמין בו . 
עד כדי כך מאמין בו , שהתנדב להלוות את הסכום ההתחלתי הנדרש ליציאה לעצמאות . 
סכום באמת לא גדול , אבל לא חשבנו לבקש אותו , והנה . 
אבא שלי בעצמו עצמאי , ויש לו עצות טובות למכביר וכל מיני חברים עם עצות טובות , ולקלינט יש חברים מהתחום שיכניסו אותו בשמחה תחת כנפיהם , והכל יהיה בסדר , לא לדאוג . 
מאז אותה החלטה שבוצעה בסוף השבוע , אני חשה כי תקופה חדשה עומדת בפתח . 
אני מאמינה בקלינט בלב שלם , ומוכנה לקחת על עצמי את תפקיד מנהל החשבונות או משהו . 
יש גם תמיכה גדולה מסביב , בעיקר מורלית , וזה בכלל נעים . 
מיום ראשון התחלתי לחוות תחושה מוזרה מאוד שכמוה לא הכרתי : הפסקתי לדאוג . 
זה לא שאין לי על מה ולמה לדאוג , אבל יש בי איזו אופטימיות מוזרה . 
באמת . 
עד היום . 
רבצתי לי בשלווה על הספה , החתולה שרועה לי על השחלות וחככתי בדעתי האם כדאי לצאת אל הגשם ולהביא סרט בדויד , ואם כן האם להישאר בטריינינג האדום או שמא לנסות את השחור , שכן את שניהם רכשתי אתמול והם מ - א - מ - מ - י - ם מכדי להישאר בבית . 
ולפתע טלפון ! 
הקמתי את החתולה שהגיבה במחאה קלה ומצאתי את קלינט על הקו . 
הוא סיים את מילואיו ונמצא אצל אימו , יען כי יש לו סידורים לעשות מחר בדרום בענייני העצמאות העתידה לבוא . 
ידעתי מזה ועודדתי את זה , כי לא כל יום אנחנו נוסעים דרומה , אבל אחרי כמה משפטים התחלטי לחטוף את הג'ננה המתבקשת , וכי למה ? 
ובכן . 
לקלינט יש איזו ידידת ילדות , נקרא לה ד' . 
הם מעולם לא היו חברים , אבל לדעתי היא תמיד היתה חמה לו על הטוסיק . 
כשנה אחרי פרוץ זוגיותנו - במהלכה היא שהתה בחו"ל - החליטה הפוסטמה לחזור , וביקשה שנגיע לאסוף אותה . 
הגענו שנינו , אבל זה לא הפריע לה להימרח עליו מכאן ומכאן ובקיצור - לסמן טריטוריה . 
אני התעצבנתי , הוא היה נבוך וטען כי היא לא נוהגת ככה בדרך כלל , לא משנה . 
בינתיים היא חזרה אל הניכר , הספיקה להתחתן והינה ! 
היא באה לביקור מולדת עם בעלה שיחיה . 
קלינט הגיע לביקור נימוסין עם אמו ואחיו , ואני מתעצבנת . 
למה ? 
ככה . 
כי אני נקבה רכושנית . 
לא אכפת לי אם בעלה בסביבה , אני לא סובלת את הפוסטמה . 
לא נורא , נו . 
סעמק . 
שוחחנו על זה , הוא אמר שהוא מבין אותי ושאין שום סיכוי בלה בלה בלה . 
אני יודעת שאין סיכוי , פשוט נורא בא לי לפרק לה את הפנים . 
קורה . 
אני אתן לזה לקלקל לי את האופוריה ? 
מה פתאום . 
וגם אמא שלו עולה לי על העצבים . 
זה לא שאנחנו לא מסתדרות , אני פשוט לא מתה עליה . 
כדי למנות את הסיבות אני אצטרך לפתוח פוסט חדש ( אולי באמת ? 
) . 
ביום ההולדת שלי היא התקשרה לאחל לי מזל טוב ושאלה אם לא מלחיץ אותי שבשנה הבאה אהיה בת שלושים . 
חשבתי - נו שוין , פליטת פה . 
הרי טקט אף פעם לא היה הצד החזק שלה . 
ובסוף השבוע האחרון , ממש באמצע ארוחת הערב היא שאלה את אותה השאלה התמוהה . 
גילוי נאות : בכלל לא מטריד אותי להיות בת שלושים . 
האנשים הכי מוצלחים שאני מכירה הם בני גילי או מבוגרים ממני ובמילא אני לא סובלת אנשים צעירים , הם נראים לי טפשים ומתלהבים מעצמם ללא סיבה , ויסלחו לי כל הטינאייג'רים בישרא . 
( בעצם למה שיסלחו לי ? 
שילכו להזדיין . 
או להסניף איזה מזגן ) . 
בקיצור , מה היא רוצה ממני , הגיברת ? 
אני לא מתכוננת להתבאס , ועד עכשיו עניתי לה רגוע מחמת הנימוס . 
כבר עידכנתי את קלינט שאם השאלה הזו תגיע עוד פעם - אני לא מתכוונת לסתום את הפה . 
ארררג . 
ועכשיו המבאסת התקשרה . 
ואני אצטרך לדבר איתה . 
וזה ייקח הרבה זמן . 
אוף ! 
אלפלפה ! 
מאתמול אני חמה על אניצי הדשא האלו , אחרי שצפיתי ב - כ' לועסת את סלט הלילה שלה כשביקרתי אותה בערוץ . 
כ' היא חברת עבר שלי , ואחרי פוסט מסויים בו הגיתי בה החלטתי להרים טלפון - והנה , אנחנו מחדשות ימינו כקדם . 
כאילו , לא בדיוק כקדם , אבל שמחתי למצוא שהיא מותק בדיוק כפי שהיתה ואנחנו מתראות לעיתים . 
הכנתי סלט קטנטן , כזה שאפילו במסעדה הכי פלצנית יתביישו להגיש ליד הסטייק ולעסתי אותו . 
האמת , נחמד . 
לעיס כדבעי . 
מגשים את הפנטזיה ? 
יאללה , מגשים . 
קלינט במילואים . 
החל מיום ראשון הוא פצח באימוני קרב קשים ( " אני קצת ישן , אחר כך עולים על הג'יפים , נוסעים לאיזו נקודה , ישנים קצת וממשיכים " ) ויחזור ביום חמישי . 
העניינים מהפוסט הקודם נפתרו להם , אבל כרגע אין לי עניין לעסוק בזה . 
בקרוב . 
שמועה גונבה לאוזניי - טוב , בעצם המפיקה אמרה לי - שמצמצמים את שטחו של העיתון . 
מצד אחד , זה טוב כי מעיפים את אחד הפרויקטים המסריחים והשנואים ביותר שלי . 
מצד שני , כנראה שיצמצמו לי שוב את המשרה . 
מצד שלישי , לפחות עכשיו אני לא מתביישת לדווח בפה מלא כי אני מחפשת לעצמי משהו נוסף או במקום , ואף אחד לא מאשים אותי . 
הייתי אמורה להיות מבואסת , אך אני דווקא אופטימית . 
וכי הכיצד ? 
ובכן , גיליתי שכיום יש לי הרבה יותר מכרים שמכירים מכרים אחרים ורוצים לנסות לברר ולסדר לי את העניינים . 
והרי אלו הגלגלים שמניעים את העולם בכלל ואת עולם התשקורת העויינת בפרט . 
אנשים שואלים אותי , מבררים בשבילי , מנסים . 
זה מרגש אותי . 
ויכול להיות , ואני אומרת בהסתייגות , שהיום אני מאמינה בעצמי יותר . 
איכשהו נדמה לי שהכל יסתדר . 
כך זה בינתיים . 
