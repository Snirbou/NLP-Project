הבית , אותו קנינו במיטב מעותינו , מספק נחת גדולה לכל הסובבים . 
אין דבר נפלא ( כך בעדה שלנו ) מלצקצק בלשון נוכח קטסטרופה מהסוג השיפוצי שניחתת על שכינך . 
כבר נאמר , החלקת על בננה ? 
קומדיה . 
החלקתי על בננה ? 
טרגדיה . 
וכך הוא גם ברטיבות , שזו , מזמן שזחלה אל מאחורי הסקרטייר ונחה שם בחיוך . 
וכך , אחרי שיוף יהלום של רצפת השיש הנדירה , פתיחה וסגירה של כל הקירות , ואז מעבר הדירה ( חויה נדירה בפני עצמה ) , אני מוצא עצמי לאחר יום ראשון של גשם עם רטיבות בקיר פנימי של בית , בו לא עוברת צנרת . 
טלפון זריז לשיפוצניק , והוא אומר שתראה הבית הישן וגם תראה היסודות כנראה מעבירים לחות ותראה אין מה לעשות רק לצבוע פעם בשנתיים אבל הוא לא לוקח כסף רק הולך הביתה ואני הולך לשירותים המופלאים שהתקנו סוויטת ההורים ומיד סותם את האסלה , כך שהאינסטלטור שמגיע נדרש לשלוש שעות לפני שמושך בכתפיו ואומר שיביא את המכונית עם הלחץ , כי רק בלחץ אפשר לפתוח , וכשזו באה יומיים אחר כך כי היתה במוסך , מנסר לי את הארבע צול ( כך במקור , ואין זכר ונקבה בשרברבות , ראה אינטרפוץ שלוש דרך ) דוחף שם לחץ וממלא בחרא את החצר . 
איכשהו , מסתבר , הצליח הסנו הכחול של המים בשירותים להכנס לארבע צול ולסתום אותו . 
אחלה . 
ומה ? 
למה הגעתי לשיפוץ הזה ? 
או . 
סיפור מופלא , שכך היה . 
היה ואקנה בית , אמרתי לעצמי , רק דבר אחד ארצה בו - שיהיה הו ג'קוזי לערבל את אברי מעדנות בסוף יום עבודה קשה בשדה ( שדה , שדה , כך אני רומנטי במחשבותי ) . 
וכך משקנינו את הבית , גילינו חדר שינה ענק , שבע על ארבע , ובו גם מקלחת . 
אין צורך לשפץ , הסכמנו , הבית במצב מצוין , כל שצריך הוא את הג'קוזי , וכך אני מוצא עצמי בשדה ורבורג בוחן ג'קוזי , ומשלם טבין ותקילין , אלא מאי , רוצה השטן והאישה מוצאת ישר גרניט פורצלן מיוחד שנראה כמו פארקט , אז למה לא ? 
כי אם כבר שמים ג'קוזי , אז מרימים במילא את הרצפה , לא נשים ריצוף חדש ? 
נשים , בטח נשים . 
רק מה ? 
אם כבר שמים ריצוף , אולי נוריד את החיפוי הזוועה הזה ונשים כבר נאפולי ארבעים על ארבעים לאורך כל הקירות עם דקור . 
החיפוי זוועה ? 
אני תוהה , ומיד היא מבהירה שבטח זוועה , אבל אם אני לא רוצה , אז בסדר , אפשר לחיות עם הגועל הזה שעושה להקיא . 
אז מחליפים חיפוי , ואם כבר את זה אז למה לא להחליף את הכלים הסניטריים , שהם כל כך סבנטיז והינה , אפשר לשים חדש , איטלקי , כיור מונח . 
מונח על מה אני תוהה , והמוכר מסתחבק איתי על הכתף מחייך ופותר אותי בהינף יד , ובדרך הביתה אני שומע שאם כבר מחליפים את הריצוף באמבטיה לגרניט פורמלן פארקט , אז אולי כבר נשים פארקט בכל החדר שינה ? 
שיתאים לחדר שינה החדש , למה לא , כי אם כבר עוברים אז חדש . 
ומעץ מלא . 
ומה ? 
לילדים לא תשים פארקט ? 
בטח תשים . 
ובמשרד ? 
לא תשים ? 
אז הנה , כבר כמעט כל הקומה השניה מפורקטת , אז כבר נשים על הכל . 
ותראה מה זה גועל - האמבטיה השניה , והשירותים הנוספים , למה כבר לא גם בהם אריחים וריצוף וגרניט פורצלן וכלים סניטריים . 
אם כבר . 
אז חוזרים מהפארקטים לשדה ורבורג ומעדכנים את ההזמנה . 
תגיד , שואל אותי המוכר , היה לך פעם ג'קוזי ? 
לא , אני מודה , והוא מתחיל - זה סיפור איום ונורא , זה נמאס , ובכלל תריך לנקז את הצינורות כל פעם , ופעם בחודש חומר מיוחד לניקוי , ולטפל במנוע פעם בשנה , ובכלל השניים וחצי כוח סוס שלקחתי קטנים עלי , אני צריך לפחות שישה , ושישה זה כבר לבטן את האגן , ולמה לי כל הבאלאגן , הנה , ברז מיוחד זה האנס גרוהה , אינטרפוץ חמש דרך , מוסיף אויר בצינור ברנולי , כל טיפה בגודל אפונה , תענוג . 
במקלחות הם מבינים הגרמנים האלה . 
ואחרי חודש וחצי של שיפוץ , וחידוש , ומירוק , ושיוף קריסטל יהלום לכל הקומה הראשונה ( אתה רואה , אומר לי המשייף , כמו לובי של מלון , ומיד אני מחליק וחוטף בומבה בראש ) עוברים דירה עם מאה וארבעים ארגזים , אללי , ומהם עוד עשרים יושבים בקומה שלישית , ואין לי כוח לפתוח אותם . 
ואז באה הרטיבות . 
מאידך , יש גריל גז טורבו חמישים אלף בי.טי.יו בנקודה מיוחדת בגינה ( ויש גינה , אז יש חתולים , וחתולים של השכנים , וכלב שרודף אחריהם , ופחים שנופלים בבלגן ) ורשת בכל הבית ( בכל זאת , וגם וויירלס בקומה הראשונה ) ומשרד , ומחסן , ומקפיא מלא בשר , ועלית גג שיום אחד שהילד יהיה בן שבע עשרה הוא ינעל לי בפנים עם איזה מישהי עם פירסינג . 
אבל עוד חזון למועד . 
וחניה פנימית . 
שמתמלאת באלאגן , ושתיים חיצוניות , שהספקתי כבר לדפוק בהן את האוטו , אבל הוא בליסינג מה איכפת לי , וגנן עם השקיה אוטומטית . 
ועוד רטיבות . 
הספקתי להחליף לבד ברז . 
שם עוד אין רטיבות . 
