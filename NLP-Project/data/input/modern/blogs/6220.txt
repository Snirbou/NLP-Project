אני לא מגיעה למקום הנכון , כמובן . 
הגשם יורד , יורד , מרטיב אותי ואת המגפיים והקטיפה השחורה של השמלה . 
אני רוצה לסובב את האוטו ולחזור הביתה . 
לוותר על כל כאב הראש של הרוורס והנסיעה החשוכה על הירקון , שכל האורות בו אדומים ומטושטשים מבעד לשמשה המנוקדת שלי . 
בפנים חום מחניק , אימים . 
כל הנרות מסודרים במגדלים עד לב השמיים . 
דולקים ומהבהבים בצהוב וכתום , כפנסי רחוב בכיכר חשובה ורחבה . 
יש לה שמלה שכבות שכבות של סרטים שמדביקים על אריזות של מתנות , וסנדלי פרפרים משובצות אבנים נוצצות . 
והיא יפה , עם כל השחור בעיניים ועם השיער החלק והארוך שלה . 
היא עצמה חוט , כמו הכתפיות הנופלות שלה , שאומר לה הבן דוד או הדוד , או מי יודע מי זה היה , לסדר אותן . 
מסתובבת במעגלים , ידיים נזרקות לאוויר בערבוביה . 
אנחנו אוכלות דברים שהם רק או כתומים או ירוקים . 
ולחם , שאפו בצורה של פטריות . 
בקבוק המים נח לו בתוך הקרח , היא אוכלת ממנו בכף . 
מהקרח , זאת אומרת , לא מהבקבוק . 
אנחנו יושבות שתיים על כיסא , אין מקום . 
הכיסאות לבנים . 
הפרחים , צבעונים . 
כלומר רק מבחינת סוג הפרח . 
הם דווקא מופיעים רק בכתום , צהוב אולי . 
מתאימים לנרות . 
הבדים נשפכים מהאוזניים . 
אמא שלה מחבקת אותי , אני לא מכירה את אבא שלה , לא מכירה את אחותה האמצעית . 
זאת עם התלתלים שעשתה לכבוד האירוע . 
מי זאת הבלונדינית שיושבת ליד מורי . 
מורי לובשת ירוק , לא חום . 
ירוק , צריך לזכור את זה . 
לא להתבלבל . 
שיר שיכורה , היא נופלת עלי , על השולחן . 
היא נשענת על העמוד , כמעט מועדת . 
עקבים גבוהים , מעץ . 
יש לה סוודר בורוד עתיק , היא שונאת אותו ואת עצמה שבאה איתו . 
יש לה עגיל בשפה התחתונה והיא שונאת , פשוט שונאת חתונות . 
הרבה שנאה . 
בסוף דווקא אומרת שהיה לה נחמד . 
היא מתיישבת עלי , היא מתנצלת , נסוגה לאחור . 
זה הויסקי ואלה הטאקילות . 
אני סולחת לה , אני צוחקת . 
יורדת שלוש קומות במעלית הישר אל החנייה . 
מדליקה אורות , מעבירה הילוך . 
נוסעת הביתה , נוסעת בקור של הלילה , 10 מעלות . 
הפוגה . 
העולם הזה יכול להיות בחורות בשמלות אדומות ועקבים , שמעשנות סיגריה או מורחות אודם על חיוך ירחי . 
ואצבעות שקופות שנמשכות דביקות מתוך צנצנת . 
רגליים ארוכות , תחרה ומחוכים , הרבה מאוד חיוכים . 
אבל המציאות היא קרה ומקרקעת . 
כנפיים שנקצצו מכפות הרגליים ויותר אין כאן לא רקדנית ולא פיה . 
פג הקסם , אבד המעוף . 
נותרו רק ניצוצות . 
אחר - כך כשישבנו ועיני , מוכות סנוורים , עדיין , הכל נמהל באדי הקינמון והתה . 
חשבתי ש ... 
.. 
. 
ישבנו בשיכול רגליים . 
כשגיץ צלל הישר לקצות המגפיים , חומה של האש עלה לי לראש . 
גם בגרון חרוך אני רוצה להיות מסוגלת להתבטא ברהיטות ולא להחנק אל תוך כוסות מים ירוקות . 
למשוך ממחטה אחר ממחטה מתוך המעמד המעוטר ולנגב דמעות מלוחות . 
מעולם לא הצטרכתי להכיר את הערכה הבסיסית לכל קליניקה , ואני קוראת לעצמי מבינה . 
מה בדיוק אני מבינה מלבד העובדה שבכיתה י"ב אמרה המורה לספרות שמרתף הוא נבכי הנפש , ושתת המודע שלי רוצה לדבר ? 
הוא גורם לאנשים לנסות למחוץ אותי כמו תיקן תחת מגף גדול ואימתני . 
צירים של דלתות ישנות וחורקות נפתחות כשהשעונים מתקתקים במהופך . 
הם מוסתרים ממני וכשאין אני מבחינה הימים חולפים להם . 
כבר אמרתי שאם הייתי יכולה לבחור בהפרעת אכילה הייתי בוחרת באנורקסיה מפני שאני לא יכולה לגרום לעצמי להקיא . 
אני גם מסרבת לאבד את השליטה ולאכול כך שאחר - כך אכעס על עצמי . 
אני מעדיפה לסגת ולהמנע במקום . 
פשוט מאוד להניח את הראש על הכר וללכת לישון עד שאולי יהיה קצת פחות קר , והאצבעות ברגליים יפסיקו להיות כחולות . 
הטמפרטורה במד החום תרד והשיבר הראשי יסגר סוף - סוף . 
אלא בשלב הזה אני מוותרת על כל ההסוואות ושלל התירוצים . 
אני חולמת על עור לחיים ורוד ומבריק ועתיד מזהיר . 
