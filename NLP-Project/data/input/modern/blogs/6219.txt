5:40 . 
אם מישהו היה אומר לי שהשמש תזרח בקרוב , או אי פעם , הייתי אומרת שהוא משקר . 
הייתי אומרת לו שהענפים ימשיכו להתלש והרוח תמשיך להתערבל וליילל . 
שאני אעוף ביחד עם הרמזור ומשאית הזבל הענקית . 
אולי יעוף לי גם האוטו , או תתנפץ לי השמשה כשקורה נוספת מאתר הבנייה תעקר . 
אני חושבת שאולי אגיע לקנזס ואחליף את דורת'י בארץ עוץ , כי גם אני רוצה קוסם . 
מלבד האיש הזה , שנכנס לי עמוק כל - כך ללב ולחיים והוא המציל שלי פעמיים בשבוע . 
לרוב בשעה חמש אחה"צ . 
בכל זאת השמש תמיד זורחת בסוף . 
טוב לי . 
החשמל שלי שוב זורם . 
הכיוון הוא לפנים ולבפנים . 
כמו שאני צריכה ונידמה לי שצריכים כולם , אבל אני לא יכולה לדעת באמת , כי אני לא כולם אלא רק עצמי . 
יש חוטים שאפשר לתפוס אותם ועוברים כמוטיבים בתוך הסיפור הגדול . 
אני שומעת את עצמי מהדהדת משהו . 
אני מתעקשת להדהד רק אותי , אני רוצה למצוא דימוי אחר , להסביר שיש כאן עניין של עקצוץ , אולי , כשקצוות העצבים החשופים מרגישים אחרי יותר מדי זמן של אלחוש . 
כמו כשמישהו רוכב על אופניים והעיר כולה על העור שלו , והוא המחליט . 
זה לא הנוף שנפרש בפניו , והסאונדטרק שלו הוא הברד שמתנגש באספלט . 
יש לי תחושה שהיו לי דברים רבים ואחרים להגיד . 
אולי אפילו רציתי לכתוב סיפור או לספר על שירה המשוררת . 
אולי לדבר על כל מה שלא יוצא מהראש , כמו מרפסות וסיגריות ואופניים ( רגע , אופניים דווקא היו פה ) . 
אבל משהו אומר לי שזאת רק ההתחלה ולא הסוף , ויהיה מספיק זמן בשביל לארגן מחשבות וללטש , עד שיצאו נקיות וחדות על הדף . 
בבית הספר היסודי שלי אסור היה לילדים לגור בדירות שכורות . 
דירות שכורות היו לרווקים , אולי לזוגות צעירים , אבל בטח לא למשפחות . 
לא לילדים שצריכים ללכת לבית הספר ולהתעמת עם ילדים אחרים שההורים שלהם דווקא דאגו להם לבטחון וליציבות . 
דירה שכורה הייתה בושה ולא מדברים על זה , ואבוי לילד שמי מהחברים שלו יגלה בטעות שהדירה שהוא גר בה לא באמת שלו , כי זה אומר שההורים שלו לא אוהבים אותו מספיק בשביל להרוויח הרבה כסף ולקנות לו מה שהוא רוצה , ואולי אמא שלו עקרת בית ואפילו נמצאת בבית כשהוא חוזר מהלימודים . 
אולי אמא שלו באה לאסוף אותו והוא לא צריך ללכת לבד ברחובות הקטנים שאין בהם חניה . 
אני תמיד הרגשתי מוגנת . 
לנו היו עציצים ואדניות עם תבלינים בחלון ומכונת כביסה עם מייבש ומדיח . 
לנו הייתה חניה משלנו ובניין של שש קומות עם מעלית . 
היו לנו ספות בצבע כאמל מהוהות מאוד , ונורות גדולות שהשתלשלו מהתקרה . 
ההורים שלי דיברו על זה שצריך לשפץ את הבניין ואחר - כך לעצב מחדש את הדירה . 
כי הם לא שילמו משכנתא , ושילמו רק ארנונה שהייתה יחסית זולה , בגלל שהדירה שלנו רשומה בטאבו על בערך חצי מהגודל שלה . 
וזה היה היתרון העיקרי , כי הבניין היה ישן כמעט כמו המדינה שלנו וכמו אבא , שהיו באותו הגיל , וכל יום עצמאות חגגנו לכבודה עם השכנים , שאהבו את אמא שלי , כי הייתה בועד הבית . 
אז ידעתי שלי אין מה לפחד מזה שיגידו עלי שההורים שלי לא אוהבים אותי . 
ולמרות הכל הייתה אמא אחת , חד הורית , כמו רוב האמהות של הילדים בכיתה , שאמרה לכולם שההורים שלי מרעיבים אותי , ואולי גם מכים אותי . 
איך אתם לא רואים כמה היא רזה ומוזנחת , היא הוכיחה אותם . 
צריך לחשוב על לדווח לרשויות , מפני שאולי קורה שם משהו לא טוב , ושתדעו לכם שבכל פעם שהבת שלי ישנה בבית הזה אני פשוט לא רגועה . 
אז אלה , עמליה ומיכל , שהיו מדברות עם אמא שלי בטלפון הרבה , כי הן היו אמהות של כל החברים הכי טובים שלי ( עידן , גל ואוהד ) , ובכל פעם שאמא או אבא היו צריכים להשאר בעבודה עוד קצת , הייתי הולכת אליהם , סיפרו לה את זה והיא צחקה . 
אני דווקא בכיתי ואמרתי לה שהיא ואבא ההורים הכי טובים בעולם ושאני לא מוכנה שיגידו דברים כאלה על המשפחה שלי , אפילו אם לפעמים יש צעקות בבית והייתי רוצה שלא יריבו כל - כך הרבה ושאחותי לא תבכה . 
יום אחד הלכנו לבית של ורד , שהיא אמא של אחותי , אבל לא אמא שלי . 
לבשתי חולצה סגולה עם ציורים של תווים ושיחקתי קצת עם שגיא , שהוא האח הקטן של אחותי , אבל לא אח שלי . 
משהו לא הסתדר לי , אז שאלתי למה אחותי לא גרה בבית הזה אם אמא שלה גרה כאן , ואם אבא שלה זה יוסי שהוא הבעל של ורד , וששרתי לכבודו " יוסי בכינור " , כי היו לי תווים על החולצה ועדיין חשבתי שאני יודעת לשיר . 
אמא לחשה לי באוזן שאיזה טיפשונת אני , ואיך אני לא יודעת שהרי יש לנו אותו אבא , ושיוסי הוא אבא רק של שגיא . 
אחר - כך נכנסו לתוך חדר ששמש כמחסן ואבא שלי התחיל למיין דברים , הוא החליט מה הוא רוצה לקחת ומה הוא רוצה לזרוק . 
הוא הסביר לי שורד עוברת לגור בהונגריה ועכשיו הוא רוצה למכור את הדירה הזאת . 
שאלתי למה הוא צריך למכור את הדירה אם היא של ורד , והוא הסביר לי שורד רק שוכרת אותה ממנו , כי פעם , לפני שנולדתי ולפני שהוא ואמא עברו לתל - אביב , הם גרו כאן . 
ואז הבנתי למה אחותי גרה איתנו ולמה היא בוכה כל - כך הרבה . 
כי לאבא שלה יש דירה בשבילה , אפילו שתיים , מה שאומר שהוא אוהב אותה , ולאמא שלה לא . 
" את ממש נוצצת היום " , אומרת הפסיכולוגית שלי . 
נו בסדר , אז חיים עושים לי ברק בעיניים . 
מה לעשות וחבל מאוד וכל זה , אבל כשאני יוצאת מהבית לשעות ארוכות ועם מטרה זה איכשהו גורם לי להרגיש טוב מאוד עם עצמי , כי אני לא עוד הבחורה המסכנה שיושבת על הכורסה המתכווננת שלה ומשנה זווית כל רבע שנייה , כי כואב לה משהו , והיא לא באמת יכולה ללכת לשום מקום . 
הקונטור של השפתיים שלי בצבע בורדו , וזה סוג של מרגש . 
האף שלי מחודד . 
לא באמת , אבל בתמונה של עצמי שיש לי בראש , האף שלי מחודד ואני אוהבת את זה , אז הכל באמת בסדר ... 
.. 
. 
( עשו לי לרגע טובה והרשו לי רגע להאמין שאני אדם מבדר ) אמא : " אני נמצאת ב - Hans " אני : " איזה האנס ? 
כריסטיאן אנדרסון ? 
" אמא : " לא נו , בדבר הזה " Heintz " אני : " Hanes ? 
" אמא : " כן , נו , החנות הזאת . 
את רוצה משם משהו ? 
חזייה נגיד ? 
" אני : " אה , לא אמא , זה בסדר " בחור מהעבודה : " תגידי , בת כמה את ? 
" אני : " 20 " בחור מהעבודה : " וואלה ? 
כי את נראית פיזית יותר צעירה . 
נגיד 16 " אני : " צר לי לאכזב אותך , אבל אני כבר לא בת 16 " בחור מהעבודה : " פיזית את כבר לא בת 16 , אבל מה עם אינטלקטואלית ? 
כי אם את גם לא צעירה אינטלקטואלית כמו שאת נראית , אז תעברי במשרד שלי ונדבר קצת " אני : " אה - ה , אז חכה לי , תיראה אם אני מגיעה פיזית או לא " הבוס שלי : " שלושת הדברים החשובים ביותר בשירות טוב הם הופעה ייצוגית , אדיבות וריח טוב . 
היה לנו עובד אחד , למשל , שלא שמע אף פעם שצריך לצחצח שיניים . 
עד שלימדנו אותו את זה אף אחד כבר לא רצה לעבוד איתו . 
את יכולה לתאר לעצמך שהוא לא שרד אצלינו הרבה זמן " 
