אזהרה : הקטע הבא מכיל תכנים מגעילים באמת . 
בשעה שבע וחצי בבוקר צלצל הטלפון של קלינט . 
על הקו היתה אשתו והיא אמרה , בלי הקדמות מיותרות : בוא לעזור . 
קלינט היה בעיצומו של תיקון הנרנר או השנזנז או איך שלא קוראים למכונה הזו שעושה משהו עם הריסוסים בשטח שהוא עבד בו . 
הוא צחקק בהבנה , סגר את הטלפון והגיע תוך כמה דקות כדי לעזור לי לחלץ ילד קטן מערימת השלשול בו הוא מצא את עצמו כשהתעורר . 
כן , כבר חשבנו שזה נגמר , אבל זה חוזר , את מבינה , חוזר אלי בחדר . 
כל חיתול הוא שיטפון בלתי נמנע . 
איתי התעורר שמח וטוב לב , אמר " בואלי אמא " וקפץ לי לידיים . 
היה קצת חשוך בחדר , אבל הצלחתי להבחין בריח חשוד . 
השכבתי את הזאטוט על שידת ההחתלה , שלפתי את המכנסיים ומיד שמעתי " שפלאץ " קטן מכה ברצפה . 
הו , האימה . 
הדלקתי את האור , וזה היה , אוי , אוי ואבוי . 
המכנסיים דלפו , על הסדין היה כתם ובתוך כל הבעע הזה שכב לו איתי , מבסוט ומצרצר צרצורי בוקר . 
אחרי שהצלחתי להוציא אותו מהבגדים , לשטוף אותו בכיור ( תוך מחאות עזות ) ולעשות טלפון לקלינט , המצב נראה קצת יותר שפוי . 
ניטרלנו את השטח מהסימנים המרשיעים והפקדנו את הילד יבש וריחני בגן . 
מה שכן , המראות הקשים עדיין רודפים אותי וכנראה ייקח הרבה זמן עד שאסכים לאכול שוב תירס . 
ואם זה לא מספיק , היות ואני לוקה בדלקת הסימפונות ( שזה משהו שקשור לראות , כמדומני ) אני נאלצת ליטול בוקר וערב אנטיביוטיקה אכזרית במיוחד שעושה לי תופעות לוואי מאוד לא סקסיות . 
מילא בבית , אבל אי אפשר להביא את התופעות האלה לעבודה , וכך החל מעשר וחצי בבוקר אני בוהה בשעון , מחכה שתגיע השעה בה אוכל לברוח לפרטיות מכוניתי , שחראם עליה , הופכת מידי צהריים לאושוויץ 2 . 
אל תבקשו ממני טרמפ בתקופה הקרובה , אם חייכם יקרים לכם . 
ולמשהו שונה , לא בהרבה אבל בכל זאת : אתמול היינו בג'ימבורי שנפתח לא מזמן באזור . 
היה כיף לאללה , התרוצצתי עם איתי ואפילו התחברתי עם כמה זאטוטים אחרים שהופתעו נורא לראות אמא מקפצצת כעז שמסוגלת גם לשחק תופסת , אולי כי כל האמהות שלהם סחבו , כמו באיזה צו אופנה משונה , בטן הריון עצומה . 
באותו רגע הגעתי למסקנה המתבקשת שקצב ההתרבות האישי שלי הוא ממש שערורייתי בהשוואה לפעילות של נשות האזור . 
אל הג'ימבורי הגענו עם חברה שיש לה ילד בגן של איתי , בן כמעט שנתיים , ועם אחיו התינוק בן החודשיים . 
היתה שם אמא לילדון בן שנה וחמישה חודשים , בהריון של חודש תשיעי . 
היתה עוד אמא עם ילד בן חמש , בן שלוש והריון כבד מאוד , ושאר נשים עם זאטוטים בגילאים כמעט חופפים . 
בגן של איתי , למשל , יש זוג תאומים בני שנה וחצי עם אחות גדולה בת שלוש . 
בקיצור , אם למישהו יש טענות לגבי הבעיה הדמוגרפית , הוא יכול להפנות אותן אלי , העצלה . 
האמת , אמרנו שננסה כשהוא יהיה בן שנתיים , אבל נראה שזה ממש גדול עלי . 
למשל , כל הקטע של ההתארגנות בבוקר . 
אני לא יעילה בצורה מחרידה . 
לוקח לי שעה וחצי לצאת מהבית גם כשאני מכינה את הכל יום קודם , וכשרוצים לקפוץ לגן השעשועים או לחברים אני מבזבזת דקות ארוכות על כל מיני שטויות . 
יש לי קצב של ממותה זקנה וחולה , ואני ממש לא יודעת איך ילד שני ייכנס לכל המשוואה הלא פונקציונלית הזאת . 
אני מקווה שזה יקרה מתישהוא , זה פשוט לא נראה לי בר - יישום . 
ובענייני עסקים יש תזוזה מסויימת , קטנה , אבל מורגשת . 
אתמול נפגשתי עם איזה מישהו שהיה לו תפקיד חשוב בטלוויזיה לפני כמה חודשים , ואז הוא עזב דרומה ועכשיו יש לו תפקיד חשוב באמצעי תקשורת אחר . 
הוא הציע לי משהו שלא יקרה עכשיו אלא אחר כך , וחוצמיזה מתנהלים מגעים עם אחד העיתונים , כך שמסתבר שיש חיים כאן בלה לה לנד , גיברת חווה . 
בינתיים אני עדיין שונאת את העבודה שלי אבל מזכירה לעצמי שזה זמני . 
דווקא בזה אני מזכירה ממש טובה . 
ראיתי היום את " הנרגנים " , הגירסה הישראלית ל - Grumpy old men של הביביסי ( אני מנסה להתגבר על הדחף לעשות קפיטלז לכל מילה ) וחשבתי שזה היה מאוד אעה . 
כלומר , הרעיון טוב . 
לקחו כמה חבר ' ה מקשישים , מי יותר מי פחות , ונתנו להם לקטר על כל מיני שטויות . 
אבל בעוד הבריטים חושפים את השיניים המכוערות שלהם , מקללים ורוצחים כל איוולת שנכנסת להם לראדר , הישראלים מציגים כרס וקרחת ( חוץ מגידי גוב , כפרה עליו ) והגיגים משעממים . 
אם ככה הנרגנים שלנו נראים כשהם מנסים לעקוץ , אז אוי ואבוי לזיקפה הלאומית . 
דוד גורביץ ' , למשל , היה מרצה שלי במכלאה למנהל , והוא היה מה זה מדליק . 
קשיש מגניב כזה , עם תובנות , עם אג'נדה , מריח כמו רוח נעורים . 
ומה היה לו להגיד הפעם ? 
חצי חיוך , הגיג קטן . 
חמוד , אבל איפה הבחורצ'יק הסוער שסיפר לנו למה חשוב לצחוק בפניו של המוות ? 
ויאיר ניצני . 
נו מה . 
הוא היה כאילו הפרובוקטיבי , אבל נשמע סתם כמו חטיאר . 
מה שכן , אין כמו גידי כפרה , עיניים , איזה מצחיק הבחור . 
אמרתי פעם לקלינט , אם גידי גוב בטלוויזיה אני אשב ואסתכל , גם אם הוא מקריא את פסוקו של יום . 
אה , ודן תורן עדיין עושה לי את זה . 
בזירת הקרבות אין הרבה חדש . 
איתי משלשל קשות , כל פעם שאני מחליפה לו חיתול אני מתכווצת . 
הטוסיק שלו אדום כמו של בבון ושורף עד אימה שזה כואב לי להסתכל על זה , וכואב עוד יותר כשהוא בוכה . 
מחלות הילדות האלה זה פשוט התעללות . 
לפני שבוע הוא גם שלשל , גם טפטף ג'יפה ירוקה מהעיניים וגם היה מצונן , פשוט זוועה , מסכן הילד . 
הרגנו שתיים מתוך שלוש , ועכשיו צריך לאכול הרבה אורז ולהתפלל . 
על עצמי אני לא כל כך מרחמת , אבל אם להיות כנים , הריח של החומר הירקרק שיוצא לו מהתחת יכול להרוג את לוציפר בכבודו ובעצמו . 
אני חושבת שצריך לאסוף את זה ולזרוק על האיראנים או משהו . 
על ארבע הם יבואו לחתום איתנו הסכם שלום . 
טוב , אני חייבת ללכת לישון . 
לפי החישובים שלי , עוד שעתיים אני אקום לגרד עוד קצת חומר ירוק מטוסיק אדום . 
בהצלחה לכולנו . 
אני מדליקה את הקומקום אולי שבע פעמים לפני שאני אשכרה מכינה קפה . 
אני שוכחת את הדוד דולק שעות . 
טוב , הוא ממילא תקוע במקום ממש לא ברור , בין הארון לקיר , אבל גם אם היתה לי נורה מול הפרצוף כנראה הייתי שוכחת . 
מיי פוינט איז , אני סובלת מאיזו הפרעת קשב וריכוז פוסט גיל השלושים , או משהו . 
כאמור , אני מדליקה את הקומקום , ואז הולכת למחשב ומשהו מעניין קורה , ואני שוכחת מזה , וכשאני מתחילה להתעמק במשהו המעניין אני חושבת לעצמי - היי , זה לא היה הרבה יותר נחמד אם היתה פה כוס קפה ? 
ואז אני הולכת לקומקום , אבל משעמם לי לחכות לידו , אז אני חוזרת למחשב . 
וחוזר חלילה . 
בשלושת הימים האחרונים הייתי חולה . 
כלומר , זה התחיל מיום חמישי שעבר , וביום ראשון החלטתי שאני הולכת לרופא ולא באה לעבודה . 
ומיד כשהרופא יבדל"א הניח בידי את אישור המחלה - שהיתה אמיתית לגמרי , אגב - התחלתי להרגיש טוב . 
מחר אני חוזרת לעבודה , אז כמובן שאני מתחילה להרגיש שוב רע . 
אני לא טובה בעבודת מזכירות . 
תיקון : אני מזכירה ממש , אבל ממש מחורבנת . 
אני צריכה שיסבירו לי שוב ושוב איך לרשום חשבונית , אני לא זוכרת איפה מתייקים מה ובמלחמה נגד האקסל אני מפסידה בנוק אאוט . 
בנוסף , יש לי בעיית אגו . 
אני מתקשה לעבוד כמזכירה במשרד יח"צ שיש בו שתי תקציבאיות ותקציבאי ( חתיך ) אחד , ושלושתם ביחד לא רק שצעירים ממני , אלא גם לא מגרדים את הרזומה שלי בכתיבה או את הידע שלי בתקשורת . 
סליחה על ההתפלצנות , אבל מדובר בעובדות . 
בעיית האגו הופכת מעט קשה יותר כשאחת התקציבאיות מנסה לזלזל בי קלות עד מתונות , מעניקה לי עבודות שחורות למכביר ותוהה איך זה יכול להיות שאני לא זוכרת באיזה ימים התקציבאית השנייה לומדת ונעדרת מהמשרד . 
ולגבי הקטע הזה עם הלזכור את ימי הלימודים של מישהו אחר , תסלחו לי מאוד , אבל את ימי הלימודים של קלינט אני גם לא זוכרת . 
לא כי אני לא רוצה , זה פשוט נראה לי מידע מיותר ולא רלוונטי . 
כל מה שמשנה לי זה אם הוא מגיע בזמן לאסוף את איתי , וזה קורה בימים ראשון ורביעי . 
ואולי גם חמישי . 
טוב , אני לא זוכרת , וממילא רק אני אוספת אותו . 
אני לא בנויה להתעסק בזוטות ! 
והמרגיז הוא , שלמרות שמדובר בחצי משרה , אני לא מצליחה ממש לכתוב . 
אני מנסה , ולפעמים משחררת איזה בדל כתבה וחי נפשי שהעורכת שלי כבר מיצתה את כל מאגרי הסבלנות שלה , ונשבר לי . 
אני לא מתאימה לזה . 
אבל אני צריכה כסף . 
דאמיט ! 
! 
גם שגרת הבוקר לא כל כך מסתדרת לי . 
הגעתי למסקנה שאיתי פשוט מתעורר איתי , לא משנה מה . 
בין אם אני קמה בחמש וחצי בבוקר או בשמונה , הוא פשוט מרגיש את זה איכשהו ומצטרף . 
זה לא קורה מיד ; אני יכולה לגרור את עצמי לסלון ולזפזפ בשקט , אבל ברגע שאקום ואחפש כפית נקייה , או אתקע נאד חרישי של בוקר , או אלך לשטוף את הפנים - מיד יתרומם הפצלוח כספינקס מבין ערימות הפוך ויכריז : " בואלי אמא " . 
היום קיבלתי הצעת עבודה מעניינת . 
לא רעה . 
אפילו כזו שיכולה להיראות טוב ברזומה . 
אבל , וזה בהחלט אבל שיש להתחשב בו , אני אצטרך כנראה להפשיל את שרוולי האמיתיים והמטאפוריים ולצלול לתוך מעמקי הביצה כאן . 
לעשות אשכרה עבודה עיתונאית באזור הזה , שעברנו לגור בו . 
זה לא אומר שאצטרך לנתק את השורשים שלי מהמרכז , אבל זה אומר שאני צריכה להפנים שאני גרה פה . 
שפה אני נמצאת , ולא שם . 
שלא סתם עברנו לפה להתאושש ולחזור , אלא שזה הבית שלי . 
לפחות בחמש השנים הקרובות . 
וזה קשה . 
אני מאוד מתקשה להפנים את העובדה הזו , עדיין מנסה לחפש עבודות עריכה בחצי משרה במרכז , כאלה שלא יקרעו אותי בנסיעות , אבל האמת היא שפשוט אין כאלה . 
אולי יום אחד , מעודדים אותי כולם , העולם יבין שבמציאות מקוונת אין ממש חשיבות לכמות הזמן שהישבן שלך מונח על הכיסא במשרד , אבל עד שזה יקרה , אוי , עד שזה יקרה . 
מה היתה הפואנטה שלי ? 
מעולם לא תארתי לעצמי שאזדהה עם יהודה הלוי . 
ונינט בכלל לא משו בעיני . 
