" תראי צעד צעד יורד לאט במורד הרחוב ותקראי לי היי לייט בלומר בוא תפרח הלילה פה . 
תקראי לי היי לייט בלומר בוא תפרח הלילה פה " ( האנשים - לייט בלומר . 
) השיר המושלם לשבת אחר הצהריים ; איטי ונינוח ומתוק במידה הנכונה . 
הגוף כבד מנמנום והרוח מהמאוורר מלטפת את העורף . 
הייתי הולכת עכשיו לים , לקחת את הרפיון הנעים הזה למצב צבירה אחר . 
( too bad I can't) דחיתי את הפוסט הזה כבר כמה ימים , מפאת חוסר זמן וחוסר סבלנות , ומכיוון שלא זכרתי איך לכתוב כיף ואופטימיות בלי שזה יאבד אחיזה במציאות , ובלי שזה יחרוג ממה שבאמת רציתי להגיד . 
אולי מישהו היה צריך לתת לי שתי סטירות ולנער אותי מזמן , אבל אני חוששת שזה במילא לא היה עובד . 
גם אסימונים צריכים להבשיל בטרם יפלו מהעץ , ואני היחידה שיכולה לאסוף אותם מהאדמה ולהשתמש בהם . 
אלי מקביל אמרה פעם שאולי היא מאושרת והיא בכלל לא יודעת את זה . 
השבוע הצלחתי להבין למה היא התכוונה . 
אמרתי שכביכול בסדר , אבל לא , ואז היא התחילה למנות בפניי את כל הדברים שהם הרבה יותר מבסדר , ובכלל לא כביכול . 
צחקתי כשהבנתי לאן היא חותרת ושמעתי את הצליל המוכר של אסימון שנופל . 
חבקתי אותה ויצאתי , מתחילה להבין שבעצם די טוב . 
הבוקר נזכרתי עד כמה שיעורי קלאסי יכולים להיות נפלאים . 
מירה מקסימה ואחת עשרה בבוקר זו שעה מוצלחת , וגם מכנסיים קצרים וחולצה ארוכה שאפשר לסחוט בסוף השיעור ואדרנלין . 
הכל נראה לגמרי אחרת כשהזמן הכי חשוב הוא העכשיו . 
עכשיו הוא זמן של הלב , אחר כך הוא זמן של המוח , והלב , בלי שום ספק , יודע הרבה יותר טוב מה כיף . 
( ריקוד , הופעות , ים , פלירטים , גני שעשועים , צחוק , מוזיקה , חיבוקים , נשיקות . 
) אני לא יודעת איך עוד אפשר להסביר את החוסר הזה באוויר , את הבחילה מהריק , את האיברים הקפואים , התפוסים , את הוואקום שבצעדים ללא קרקע , את התחושה שאני לא מצליחה להחזיר לעצמי את שמיכת הטלאים העוטפת שהטליאו ימיי , שבמקום לגדול ולהתפתח , היא מתכווצת , מוסיפה לעצמה רק ריבועים ריקים . 
ומה שווה כל מה שיש לי וכל מה שאני עושה , אם אין לי את עצמי ? 
חוץ . 
לילה . 
מחוץ לקליניקה . 
ענת ( 40 + ) עומדת על השביל ומעשנת סיגריה . 
גליה ( 20 ) פוסעת על השביל לכיוון הקליניקה , הן מזהות אחת את השניה , נפגשות בחיוך ונכנסות יחד לחדר . 
ענת נכנסת למטבחון להביא מים וגליה נכנסת לשירותים . 
התלבטתי אם להגיד לה שהיא יכולה לסיים את הסיגריה או לא . 
בסוף לא אמרתי כלום , נראה היה לי טיפשי אפילו להציע . 
כנראה שהיה ברור לי שהיא לא תרצה במילא . 
חשבתי שאם זו היתה סדרת טלויזיה , זו היתה יכולה להיות פתיחה מוצלחת לפרק , ותהיתי לאן הייתי לוקחת את הסצינה , לו הייתי התסריטאית . 
לפני שיצאתי מהשירותים תהיתי אם מטופלים הם כמו אוטובוסים , תמיד מגיעים בדיוק כשמתחילים סיגריה . 
כשספרתי לה על זה היא צחקה , באמת צחקה , ואמרה שאני מדברת כמו מעשנת . 
