העיניים כולן קוראות לי להיכנע , להרים ידיים ולסגת . 
והאזעקה הפנימית מחרישה את האוזניים . 
אם היה לי את הדגל הלבן הייתי מניפה אותו בתנועות בהולות , מכריזה שפניי מועדות לשלום , אבל בידיי רק מוט חלוד , מעוקם . 
והסדין הלבן מוטל לרגליי מוכתם בדם . 
צו פנימי אוסר עליי להניף לובן מוכתם בדם . 
עוד לא החלטתי אם זו הכרזת מלחמה או הפגנת חולשה . 
אבא שלי אומר לי תכתבי , תכתבי , הסיפורים נשכחים מהר . 
בדבריו הוא מכוון דווקא לדברים המשעשעים שקורים אותי , לדמויות שבמחזה הנלעג והלא תמיד נוגע ללב הזה שאני חיה יום יום , דמות ראשית בתוכו . 
אבל דווקא הדברים המשעשעים לא עולים לי כשאני מנסה לכתוב . 
ברגעים כאלה אני מרגישה מחנק נוראי , כאילו מצופה ממני להיות שמחה ואני מאכזבת אותו ואת עצמי . 
כי גם את העצב מעולם לא ידעתי להעביר במילים כמו המחט שצורבת בבשר . 
וכי המילים גדולות מדי בשביל הרגשות , שהם בעצם די קטנים , כמו החיים , כמו אנשים . 
וגם החסדים הקטנים - גדולים שאנשים זורקים לפתחי כמו פירורים הם לפעמים כל כך חומריים , יומיומיים . 
ולפעמים החומריות הזו מעציבה יותר ממה שהחסד מצליח להרגיע ולרומם את הנפש . 
מעוררת תהיות . 
ואני לא יודעת אם יש לי מצב רוח להיכנס לנושא הרגיש הזה , באשר לעליונות שהעצב הזה גורם לי להרגיש לפעמים . 
כנראה שזו לא השעה . 
זה נושא מורכב מדי שצריך לכתוב עליו בזהירות וגם ככה אף פעם לא אוכל לדייק . 
