רציתי לכתוב את הפוסט הזה אתמול , אבל הייתי עסוקה מדי בלישון ולבכות לאמא שלי שאני לא רוצה לחזור לצבא יותר אף פעם . 
אז הנה לכם , באיחור קל , פוסט על היום - וחצי הראשונים שלי בצה"ל : הגעתי באיחור קל לבית החייל בב"ש , כי סבא שלי התקשר כשהיינו בדרך ואמר שאיבד את דרכו ( כן כן , המשפחה שלי דאגה לשלוח נציגים רבים ללוות אותי ביום גיוסי , גם סבא , גם סבתא , וגם שני דודים ) . 
נאלצנו לחכות לו קצת באיזו תחנת דלק , ואז הסתבר שהוא מצא את הדרך ויכולנו להמשיך . 
גם גיל וירדן התלוו לנסיעה . 
הרגשתי כאילו אני נוסעת למאתיים שנה . 
מהר מאוד הגיע האוטובוס שלקח אותי ואת חורטל ( שהתגייסה גם כן ) אל הבקו"ם - יראת כל מתגייס - המקום בו הופכים לחיילים - המקום בו אנשים שמגיעים שעתיים לפניך כבר עושים תורנות מטבח . 
הבקו"ם . 
בבקו"ם הפקדנו את חפצנו האישיים וישבנו לחכות . 
חיכינו חיכינו וחיכינו עוד קצת , ואז אמרו לנו להיכנס לאולם . 
חשבנו לתומינו שהנה אנחנו הולכים לעבור סוף סוף את שרשרת החיול ( נכון שזה נשמע כאילו אנחנו מוצרים במפעל ? 
) אבל כל מה שקרה זה שזקן מבולבל במדים אמר לנו במבטא לא מזוהה " מהר , בנות , מהרו בבקשה " . 
מיד לאחר שהתיישבנו במעין 3 טורים , הוא ביקש מהטור הראשון לעמוד . 
" הנה מלמדים אותנו לתת הקשבים " הרהרתי לעצמי , אך הוא בסך הכל אמר להם לצאת מהחדר . 
כך גם לשני הטורים האחרים ומצאנו את עצמנו שוב בחוץ . 
אין ספק , הצבא הוא גוף יעיל ומסודר . 
לאחר שחיכינו עוד קצת סוף סוף הגיעו לקחת אותנו והגענו לחדר האוכל . 
כאן המקום לציין שה - 21 ליולי הוא יום גיוס של בנות , אך למרות זאת ומשום מה היו איתנו כמה בנים בודדים שהתגייסו באותו יום . 
אחד מהם , בגובה 2 מטר ( על הסנטימטר ) שוחח איתנו מעט וסיפר לנו ששמו פטריק . 
לא היה לו מושג שזה גיוס של בנות והוא לא הבין מה הוא עושה שם . 
( " הם וודאי סבורים שיש לך נטיות נשיות " , הערתי בחביבות ) . 
פטריק חיכה איתנו בתור לחדר האוכל שנמשך משום מה שעות על גבי שעות ( טוב , אולי חצי שעה ) . 
בתוך החדר מצאנו כמה חיילות שנראו כאילו הן נמצאות שם שנים ( " איך זה שאתן עדיין בלי מדים ? 
אנחנו באנו לפני שעתיים והביאו לנו כבר " ) . 
האוכל , למרות שנראה בתחילה אכיל במידת מה , התגלה כמגעיל ביותר . 
הצלחות של רובם נותרו מלאות או מלאות למחצה . 
רק חורטל טחנה בלי חשבון ( שמנה , מה לעשות ) . 
לאחר שחטפתי אפרסק ( שהיווה את ארוחת הצהריים שלי ) ויצאנו משם , נתבקשנו לעמוד בטורים ולצעוד לכיוון הרחבה שהיינו בה קודם . 
שתי שניות אחרי שהתחלנו ללכת הטורים התפרקו . 
הסמ"ר שליווה אותנו התייאש מלנסות לסדר אותנו ופשוט וויתר . 
אח"כ צפינו סוף סוף בסרט על שרשרת החיול והתחלנו אותה . 
זה הלך ככה : קודם כל הבאנו לפקידה בכניסה פרטי בנק . 
אח"כ עברנו סדרה של פעילויות שנועדו לוודא שיזהו אותנו במקרה שנמות ( הם נורא עליזים שם , באמת ) , כמו צילום שיניים ( מתבונן מהצד היה סבור שאני מנסה לעודד את החייל הצעיר שישב מולי בפרצופים מטומטמים וחושפי שיניים ) , טביעת אצבעות ( גועל נפש ) , די - אנ - איי ( " איזה צבע יפה יש לדם שלי " , " כן , אף פעם לא ראיתי כזה " ) . 
אח"כ עשו לנו זריקות ( אני חושבת שזה היה נגד טטנוס , אבל ייתכן גם שזה היה נגיף איידס . 
אין לדעת ) שהן לכשעצמן לא ממש כאבו , אבל אח"כ הרגשנו את הידיים שלנו הופכות נוקשות . 
מה שהקשה מאוד את החיים , כי אחרי זה קיבלנו את תיק הבקו"ם שלנו . 
( לפני זה הצטלמנו לחוגר . 
לא יצאתי גרוע ממש , כמו שניתן היה לצפות ) . 
הצבא לא ממש התחשב בחוסר היכולת שלי לסחוב משאות כבדים , ומילא את תיק הבקו"ם ( שהוא למעשה שק , ולא הייתה לי כל דרך לסגור אותו ) במיליון חפצים חסרי תועלת כמו כל סוג אפשרי של תחבושת או טמפון , כלי רחצה , קופסאת קפה ומגזין . 
כן , מגזין . 
) גם מדים היו שם . 
כשהתלבשנו הייתה לי תחושה מוזרה כזאת , כאילו אנחנו בעצם מתחפשים , כמו שעשינו במסיבת סיום שלנו בקטע של השירי חילות . 
רק כשעלינו על האוטובוס לבסיס ( מה שלקח המון זמן ) הבנתי סוף סוף שזה לא משחק ושזה יהיה הצבע שאני אראה הכי הרבה בשבועות הקרובים . 
הבסיס עצמו , בה"ד 11 בצריפין , הצטייר בהתחלה כמו קיבוץ נחמד ( הסמל החמוד של הבורגראנץ ' שראיתי בדרך עודד את רוחי ) אבל אז הגענו לחדרים . 
אנחנו 14 בנות בחדר די קטן . 
כמעט בלי חלונות . 
אני בקומה השניה של מיטת קומותיים . 
ואין סולם . 
" תמצאו את הדרך לטפס " הייתה תשובתה של המדריכה כששאלתי אותה איך , למען השם , אני אמורה לעלות למעלה . 
מכאן והלאה בעיקר טורטרנו ממקום למקום , למלא טפסים ואז לאכול ( ושוב , הדבר היחיד שאכלתי היה עוגייה מזרחית ) . 
בלבולי המוח נמשכו עד 10 בלילה , ואז הגיעה מפקדת כלשהי ואמרה לנו שאנחנו יוצאות למחרת הביתה והסבירה על נוהלי היציאה . 
היא גם הודיעה ש"כל מי שתנמיך גיזרה במכנס תועמד לדין " ( מה שהוריד את רוחי כיוון שהמכנסיים במדי א' הגיעו לי בערך עד החזה ) . 
סוף סוף הלכנו לחדרים . 
חלק הלכו להתקלח , חלק , בינהן אני , נשארנו מסריחות והעדפנו ללכת ישר לישון . 
ב 11 ורבע נגמרה השעת ט"ש והמדריכה נכנסה לצעוק עלינו שאנחנו לא במיטות ( חלק מהבנות ניסו , בגמלוניות , לטפס על מיטותיהן במהירות האפשרית , אבל זה קשה כשאין שום דבר לאחוז בו ) . 
אחר כך ישנו , וב - 6 ורבע קמנו שוב . 
מסדר בוקר , ארוחת בוקר , וסוף כל סוף כל סוף - לאוטובוסים שפיזרו אותנו בשערי צריפין . 
אמא שלי , בלווי סבא שלי , הגיעו לקחת אותי משער ירושלים . 
וטוב שכך , אחרת המשא של תיק 60 ליטר + תיק בקו"ם היה הורג אותי עוד לפני שהייתי מגיעה לתחנה כלשהי של אוטובוסים . 
אז מה יש לי לומר על הצבא ? 
בדיוק מה שאמרתי לאמא שלי ולגיל - " אני לא רוצה לחזור לשם . 
אף פעם . 
אני רוצה להשתחרר על נפשי . 
" אבל זה לא באמת ריאלי . 
ומחר אני אחזור לשם , מי יודע לכמה זמן , ונשרוד את זה . 
איכשהו . 
נקווה שיהיה בסדר . 
לכל מי שמתעניין : אני לא יודעת איזו מחלקה אני , מה אנחנו הולכים לעשות שבוע הבא , או כל דבר שככל הנראה היו אמורים להסביר לנו . 
רק דבר אחד בטוח : בשלב מסוים , אני אצטרך לעשות תורנות מטבח . 
כולי רועדת רק מהמחשבה . 
שלכם , במדי חאקי מכוערים , גבוהים ונוטפי זיעה , גריני . 
אני מתגייסת מחר . 
חשבתי שכדאי שתדעו . 
נתראה כשאני אהיה רכוש צה"ל . 
ושוב אנו בניצנים . 
לא שלא היינו שם ביום שני שעבר , אבל אז לא היה לי כוח לכתוב פוסט , ועכשיו כן . 
מספר הכרטיסים שעמדו לרשותי ולרשות אחי היה 3 . 
חשבון פשוט מראה שכל אחד מאיתנו יכול לצרף אליו חצי אדם . 
היות שאני לא מכירה חצאי אנשים ( רק אנשים נמוכים במיוחד ) וגם אחי לא , הרעיון המקורי היה שאחי ימצא לעצמו דייט לאותו ערב או לפחות חבר שיסכים לסבול אותו ערב שלם . 
אבל הוא לא מצא , אז הזמנתי את ברוך במקום . 
ברוך , כמו כל נער אוכל חינם ממוצע , קפץ על ההזמנה ואפילו סידר לעצמו טרמפ באוטו שלנו . 
החיים הטובים בלי להוציא שקל . 
הא . 
אלוהים יודע שברוך אוכל חינם , ולכן החליט להעניש אותו . 
כשנכנסנו לאיזור מכירת הכרטיסים ועברנו דרך הבדיקה הבטחונית , בחר משום מה השומר החביב שלא לערוך בדיקה גופנית על ברוך . 
ברוך , ברוב תומו , ציין עובדה זו באוזניי ( בקול רם למדיי ) ואף הוסיף שהוא מאוכזב מכך ( ברוך נהנה שנוגעים בו בבדיקות בטחוניות , כי אלו הפעמים היחידות שנוגעים בו באופן כללי ) . 
מיד קפץ מאחורינו שוטר וכבל את ברוך באזיקים ( טוב , דיבר אליו ) ודרש ממנו לבוא מיד לעבור בדיקה בטחונית . 
השומר ההמום ערך בדיקה חפוזה על ברוך , ומשלא מצא שום דבר חשוד בו , רמז לו שלהבא עדיף לו לסתום את הפה . 
כאילו שהגורל לא התאכזר מספיק אל ברוך , גם אני בחרתי להתעלל בו ולמנוע ממנו לשבת לבלות עם חבריו האשדודים . 
הכרחתי אותו לבוא איתי לאכול צ'יפס ( על חשבוני כמובן , שכחתם שהוא אוכל חינם ? 
) ואז הכרחתי אותו לשבת איתי על החול בזמן שהוא העדיף לשבת על שטיחים . 
המילה המנחה כאן , למקרה שלא שמתם לב , היא הכרחתי . 
ברוך נאלץ לציית לי כי הוא אוכל חינם . 
מסקנה ילדים : הרוויחו את לחמכם בכבוד ואל תתנו לאנשים קטנים לנצל אתכם עד שהחברות שלהם יבואו . 
כשבאו הבנות ( ירדן , תמר ורותם ) ברוך הרגיש חופשי להצטרף לחבריו ואנחנו הלכנו לתפוס מקום טוב להופעה ( משינה ) . 
המקום הטוב היה ערימת שולחנות שגנבנו מהחוף והנחנו בקרבה כלשהי לבמה כדי שנוכל לעמוד עליהם . 
לא הייתה ברירה אחרת . 
לאחר שפיזזנו מעט על השולחנות ( שאיימו לקרוס ) נחנו קצת , וירדן ותמר הלכו לבחון מדבקות טאטו לתמר . 
בדיוק אז התיישב לצידי ולצד רותם בחור צעיר עם כוס בירה ביד ( ריקה למחצה ) ואמר : " שלום , אני יריב , מי אתן ? 
" לא ענינו לו . 
הוא הריח מבירה , ובאופן כללי נראה טיפש ומכוער . 
הוא מיהר להמלט משם , אך במהרה חזר כשכבר היינו שוב על השולחן ורקדנו , ופשוט עלה יחד איתנו על השולחן ורקד גם . 
הוא לא סתם רקד , הוא איים להפיל אותי מהשולחן , כך שנאלצתי לרדת ממנו בעצמי ולחפש כיסא . 
במשך שאר ההופעה נאלצנו להתמודד עם התנהגותו המטורללת ( כוס בירה חדשה הופיעה בידו בכל פעם שנראה שהוא לא מסוגל עוד להכניס משקה נוסף לפה ) שכללה שריקות , נענועים שונים ורכושנות מה לגבי השולחן שלנו ( בסופו של דבר הוא פשוט לקח אותו והלך משם ) . 
כשנגמרה ההופעה הלכנו לאכול . 
בשלב הזה היו איתנו כמה נספחות ( חברות של רותם ) ואיכשהו הצלחנו להשיג כסאות לכולנו ולהציב אותם סביב שולחן . 
אך כעת נוצרה בעיה : כששתיים מאיתנו קמו לקנות אוכל , צצו בכל שניה אנשים ששאלו אם אפשר לקחת את הכיסא שלהן . 
המוני אנשים . 
זה היה ככה : איש 1 : אפשר לקחת את הכיסא ? 
אנחנו : לא איש 2 : אפשר לקחת כיסא ? 
אנחנו : לא איש 2 : רק אחד ! 
אנחנו : לא איש 3 : אתן צריכות את הכיסא ? 
אנחנו : לא ( ואז מבינות מה אמרנו ומשנות ל - כן ) איש 38949 : ( פשוט לוקח את הכיסא ) אני : כן , זה בסדר , אל תשאל אם אנחנו צריכות אותו .. 
. 
איש : אפשר לקחת ? 
אנחנו : ל - א ! 
חשוב לציין שכל הזמן הזה היו תיקים על הכסאות , וגם ידה של רותם הייתה שעונה על אחד מהם . 
אנשים פשוט לא מבינים רמזים . 
נשארנו בניצנים עד הזריחה , ואז יצאנו וניסינו למצוא מונית שלוקחת פחות מ - 70 שקל על נסיעה לאשקלון . 
לא מצאנו , אז הזמנו אחת , ובזמן שחיכינו הגיחו מולנו חבורה של בחורים צעירים ומחוטבים ( טוב , אז לא ) עם מראה מסומם ואמרו כל מיני דברים משונים , בין השאר ( לרותם ) - " אם היית שמה אדום היו מכניסים אותך חינם " - אלוהים יודע על מה הם דיברו . 
לאחר שהקפדנו לא להתייחס אליהם , הם עברו להציק בתורות לכל בת ובת שעברו על פניה . 
אין דבר מושך יותר מגבר שניגש אלייך בחיוך מטופש ועם ריח של בירה מהפה ומנסה להתחיל איתך . 
הרומנטיקה בהתגלמותה . 
וד"ש ליריב . 
עד כאן עדכונים מניצנים . 
עוד 4 ימים הגיוס שלי . 
אופסי , 3 . 
שלכם , אזרחית - בינתיים , גריני . 
