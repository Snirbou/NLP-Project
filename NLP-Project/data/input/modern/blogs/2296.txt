את הקטע הזה מצאתי באתר גו גיי וולא יכולתי שלא להביאו ככתבו וכלשונו , הוא נכתב על ידי דר ' גלעד פבדה פימיניסט זה הכי , אחי ! 
לא מזמן הוזמנתי לתכנית טלוויזיה בערוץ הראשון כדי להתעמת עם הכתב הראשי של ירחון הגברים " בלייזר " . 
הלה הסביר למה הגברים הישראלים זקוקים לעיתון כמו " בלייזר " , על איך שהוא נראה . 
" פעם " , אמר , " גברים היו יכולים להיפגש בכל מיני מקומות , בעיקר במילואים , ולהעביר דאחקות כאלה , בכיף , על נשים ועל הומואים . 
היום הגברים איבדו את החדר הזה . 
אנחנו מספקים לגברים חדר משלהם " . 
שאלתי את אותו כתב למה הוא בונה את החדר הזה דווקא על גבן של קבוצות מוחלשות , שסובלות גם ככה מסטיגמות , הכפשות ואפליה יומיומית ? 
למה הוא מועך את החלשים ולא מעז לגעת בחזקים ? 
הטענות הפמיניסטיות שלי לא ממש הזיזו לו . 
נדמה שגם הכתב הראשי הזה וגם המגיש לא ממש הצליחו לעכל את העובדה שגבר הוא דווקא זה שמתעב את העיתון שלהם . 
המגיש שאל אותי אם הייתי מעדיף לראות על שער העיתון תמונה של גבר במקום את פמלה אנדרסון . 
אני בחרתי שלא ליפול למלכודת הזאת . 
לך תסביר להם שמגזינים שמיועדים לגברים ( בעיקר ) סטרייטים בחוץ לארץ , כמו GQ , Vogue Men ו - Details דווקא לא פוחדים לשים על השער תמונה סקסית של דיוויד בקהאם או ג'ייק גילינהול מ"הר ברוקבק " . 
בניגוד לסברה הפופולרית , אני חושב שלא כל הגברים הישראלים הם יצורים שוביניסטים , הומופובים ואינפנטילים , לפחות לא באופן קיצוני , והם לא ממש ייבהלו מתצלום של זכר סקסי על שער המגזין שלהם . 
מה גם שתצלום אירוטי של אישה יכול להיות יותר מתוחכם מהפוזה של אנדרסון נטולת הבלייזר . 
הדבר היחיד שסוף סוף הוציא את הכתב מדושן העונג הזה משלוותו , עד כדי כך שאחרי הראיון הוא סירב ללחוץ את ידי , היה הקביעה שלי ש " בלייזר " הוא ירחון יקר ומשעמם . 
יקר מכיוון שאפשר לצפות בתמונות נועזות של אנדרסון גם בחינם , בשיטוט פשוט באינטרנט ( אם ממש מתעקשים ) , ומשעמם כי כמה אפשר להוסיף לטחון , למחזר , ללעוס ולהקיא ( ושוב בחזרה ) את התמהיל הזה של ציצים - בוקסים - ברקסים - זרע - בנזין - דם ? 
מה טוב בלהיות גבר פמיניסט ? 
מנגד , יש את הגבר הפמיניסט . 
לכל אחד כזה יש לפחות חבר סטרייט אחד שהוא מאוד אוהב . 
גבר פמיניסט לא מסרב להודות שהגבר שעבר כרגע ברחוב ממש חתיך . 
לגבר ( סטרייט ) פמיניסט יש לפחות חבר הומו אחד שהוא מאוד אוהב . 
גבר פמיניסט מסרב לצחוק מבדיחות שמתייחסות לנשים בתור מכשפות , פריג'ידיות , זונות ו/או נימפומניות , הוא לא מספר בדיחות על הומואים , הוא שואל את הפרטנר/ית שלו : " נהנית ? 
הוא לא תחרותי אלא סולידרי ומשתף פעולה עם חבריו וחברותיו , מפרגן לאחותו כשהיא יוצאת עם החבר הכי טוב שלו , לא נבהל כשגבר אחר מחמיא לו במלתחות על התחתונים החדשים שלו ( זה אפילו מוצא חן בעיניו ) ... למה , רק לכן מותר לפרגן זו לזו על חזייה חדשה ומחמיאה ? 
גבר פמיניסט גם יודע להתגרש בלי להפוך לתינוק מגודל , לא מתבייש להרוויח פחות מזוגתו , לא בז לגברים יותר נשיים או חלשים ממנו ולא חש צורך להתנשא עליהם . 
הוא לא מתבייש לבכות , לא כועס על הבן שלו כשהוא בוכה , לא רץ לספר לחבר'ה, לא שוכח לומר לבן / בת זוגו שהוא אוהב אותו/ה בכל יום . 
המחירים שהמאצ'ו המצוי משלם גבר פמיניסט מבין שפמיניזם זה לכולם וששוביניזם , מסקוליניזם , מאצ'ואיזם , סקסיזם והומופוביה אלה סטיות קשות , שמזיקות לא רק לנשים אלא גם לגברים . 
המאצ'ו משלם מחיר כבד מאוד על ההתנשאות שלו . 
הוא משלם בבריאותו ( למשל , לא הולך לבדיקה לגילוי מוקדם של סרטן הערמונית וסרטן האשכים ) , ביחסי אב ובן , ביחסיו עם הזולת באשר הוא , ביחסיו עם בן / בת זוגו , באי קבלה של עצמיותו ומיניותו , בהתמכרות לעבודה , אלכוהול , סקס והתקפי לב , בתפיסה מעוותת של נשים כשחקניות פורנו ( או התייחסות לגברים כישבנים נטולי רגש או זיקפות מכאניות ) , להשתמש ולזרוק , ביחסים מלאי מגבלות עם גברים אחרים , בתיסכול תמידי על כך שלעולם לא יוכל להגשים את " אידיאל הגבריות האולטימטיבי " . 
הוא משלם על סגירות , העמדת פנים והסתרה אובססיבית של רגשותיו . 
לעומתו , גבר פמיניסט מודה בכך שגבריות אינה פריבילגיה או גורל , אלא מסע בלתי פוסק : האופן בו מרגיש אדם כגבר בהיותו בן 14 אינו זהה לתפיסת הגבריות שלו בגיל 20 , 30 , 35 או 70 . 
גבר פמיניסט מוכן להודות בחלוף הזמן והתכלות הגוף ולא מנסה להתחפש למה שהוא לא , הוא מגלה סולידאריות עם מאבק הנשים לשוויון זכויות ומזדהה עם כל המיעוטים המושפלים על ידי ההגמוניה בכל יום , בכל שעה ובכל דקה , הוא לא מוכן להתמכר למשחק הקפיטליסטי , לדרוויניזם החברתי , לתחרותיות הממארת , להתרפסות בפני הלקוח ובפני המעביד , בפני השלטון ובפני בעלי ההון . 
גבר פמיניסט לא נשאר בצד . 
הוא מנסה לשנות את כללי המשחק , להגביר את המודעות לשוויוניות ולצדק - חברתי , פוליטי ומיני . 
להיות פמיניסט זה הכי , אחי . 
להיות פמיניסט משמעו להשתחרר מהדעות הקדומות , מהסטריאוטיפים , החרדות , הקנאות והאובססיות , לתת לעצמך לזרום עם מה שאתה , עם מי שאתה , היכן שאתה . 
זה להתקדם , לגלות , לחשוף בעצמך ובאחרים מקומות שטרם הכרת , לצאת למסע אל עצמך ואל הזולת , להתקרב ולהתרחק , לנסות , להבין . 
גבר פמיניסט מופיע כאן לפניכן , והוא זוכר היטב את האמרה של אלבר קאמי : " אל תצעד לפניי , כי אינני רוצה להיות העבד שלך . 
אל תצעד אחריי , כי אינני רוצה להיות האדון שלך . 
בוא וצעד לצדי , ידידי ! 
" אני מאמין , חברות יקרות ( וגם חברים , אני מוסיף ) , שהמשפט הזה נכון לכולם , ללא הבדלי מין או מיגדר . 
בואו נספר על זה לכל העולם . 
הכותב הוא מרצה ללימודי תרבות , קולנוע , מיניות ולימודי גברים . 
הדברים לקוחים מ " פמיניזם עכשווי בישראל " - המושב ה - 46 של פרלמנט נשים , שהתקיים בבית התנועה הקיבוצית בתל אביב . 
