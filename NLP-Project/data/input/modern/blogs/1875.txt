להלן טור שלא אני כתבתי , ואני מניח שלכותב אין התנגדות שאפרסם אותו פה , כי הוא הגיע אלי במייל : שלשום התקיימו בו - זמנית שתי הפגנות , במרחק של כמה עשרות קילומטרים זו מזו . 
האחת נערכה בהתנחלות חומש , ליד ג'נין . 
עשרות אלפי מתנחלים ואוהדיהם באו כדי להפגין נגד הפינוי הצפוי של התנחלות זו . 
המפגינים נשבעו להפר את החלטות הממשלה והכנסת . 
אחד הודיע שאפשר יהיה לפנות אותם רק בארונות - מתים מכוסים בדגל הלאומי . 
מאות רבות של חיילים ושוטרים שמרו על המפגינים מפני כל צרה לכל אורך הדרך . 
" קול ישראל " סיפר ששוטרי - התנועה קיבלו הוראות מחברי מועצת יש"ע . 
באותו הזמן נערכה הפגנה בכפר בילעין , ממערב לרמאללה . 
תושבי הכפר והסביבה ופעילי - שלום ישראליים הפגינו ביחד נגד " גדר ההפרדה " , העומדת לקום על אדמת הכפר . 
הפגנה זו הותקפה בפראות על - ידי החיילים והשוטרים , שהתנפלו , היכו , פצעו ועצרו , תוך שימוש בכלי - נשק ישנים וחדשים . 
לאנשי - הביטחון היה " רצח בעיניים " . באיזור זה אין אפילו יומרה שגדר - ההפרדה נועדה לצרכי - ביטחון . 
המטרה האמיתית שלה ברורה לחלוטין לכל מי שמבקר שם : לגזול את אדמת בילעין ושכנותיה כדי להרחיב את ההתנחלות קריית - ספר . 
אני זוכר את המקום הזה מלפני עשר שנים . 
היו שם מטעי - זיתים מטופחים , שהופקעו והושמדו בדחפורים . 
גם אז הזמינו אותנו בני הכפרים הסמוכים כדי למחות ולנסות לעצור . 
עכשיו עומדת שם עיר גדולה של חרדים , הגדלה במהירות . 
תוואי גדר - ההפרדה נושק לבתים האחרונים של בילעין ומנתק את הכפר משארית אדמותיו . 
המטרה ברורה : על אדמות אלה יקומו עוד ועוד שכונות חדשות של קריית - ספר . 
יחד עם ההתנחלויות הסמוכות , מודיעין עילית ומתתיהו , זהו אחד מ " גושי ההתנחלות " שממשלות ישראל ( ליכוד ועבודה כאחת ) רוצות לספח לישראל , בהסכמת הנשיא בוש . 
התוכנית של הכפר הייתה לקיים הפגנה שקטה על תווי הגדר ולשתול שם שתילי - זית סמליים . 
אך הניסיון באיזור זה לימד אותנו שיש לצפות להתנהגות אלימה של כוחות - הביטחון . 
רק פעילים המכירים את התנאים ומנוסים בהם התבקשו להתייצב ( הערה : לא מדוייק , לא הייתה הנחיה כזאת במייל שאני קיבלתי . 
א.ס . 
) . 
היינו כמאתיים ישראלים , גברים ונשים , צעירים וקשישים . 
ההוראות שניתנו באוטובוסים , בכתב ובעל - פה , היו להקפיד על הפגנה בלתי - אלימה באופן מוחלט . 
ציפינו שיעצרו את האוטובוסים שלנו כבר בדרך לשם , ותיכננו מה לעשות במקרה זה . 
התפלאנו כשאיש לא הפריע לנו להגיע אל הכפר . 
רק בדיעבד תפסנו שזו הייתה מלכודת . 
בכפר הצטרפנו לכאלף מבני המקום והכפרים הסמוכים , גברים , נשים וילדים , והתחלנו לצעוד לעבר תוואי הגדר . 
בראש הלכו השר הפלסטיני לשעבר כדורא פארס , המועמד לנשיאות הפלסטינית ד"ר מוצטפה ברגותי , חברי - הכנסת ברקה , זחלקה ודהאמשה , ראשי הכפר ואני . 
נשאנו בידינו ענפי זית , שביקשנו לשתול לאורך התוואי . 
בני הכפר גם נשאו עימם דגל פלסטיני באורך 50 מטר . 
לפנינו נסע בקצב הליכה טנדר מקושט , וכרוז הכריז בעברית ברמקול רב - עוצמה : " זוהי הפגנה שקטה ובלתי - אלימה ! 
" כקילומטר לפני התוואי עצרה אותנו שרשרת של אנשי - בטחון . 
לא היו עליהם תגי - יחידה , ולכן לא ידענו אם הם חיילים או אנשי משמר - הגבול . 
פתאום , בלי שום הקדמה , נורה עלינו מטח של גז מדמיע . 
תוך שנייה היינו אפופים בענן לבן של גז , כשקולות - הנפץ רודפים זה את זה מכל הכיוונים . 
המפגינים , משתעלים ונחנקים , נפוצו לצדדים . 
רבים מהם עקפו את החיילים והמשיכו להתקדם בשטח הטרשי . 
הם נעצרו על - ידי שרשרת שנייה , שגם שם הומטר עליהם גז . 
אנחנו , שהיינו בחוד ההפגנה , המשכנו והגענו עד לחמישים מטר מהתוואי , כאשר שרשרת שלישית של חיילים תקפה אותנו . 
ח"כ ברקה התחיל להתווכח עם קצין , ובעודם מתווכחים בלהט , הטיל חייל מטווח אפס רימון של גז מדמיע בין רגליו . 
ברקה נפצע קל ברגלו . 
חייל אחר , פראי במיוחד , תפס את השלט שהחזקתי בידי - דגלי ישראל ופלסטין - ודחף אותי בכוח כזה שהפיל אותי לאדמה . 
במקומות אחרים הייתה ההשתוללות חמורה עוד יותר . 
קולות - נפץ של רימוני גז והלם הגבירו את המהומה . 
מוחמד חטיב , מראשי כפר בלעין , הבחין בבחור רעול - פנים שהתחיל לזרוק אבנים לעבר החיילים . 
הוא רץ אליו כשהוא צועק לו להפסיק . 
" החלטנו לא לזרוק אבנים ! 
" התנשף . 
" אם אתה רוצה לזרוק אבנים , תזרוק בכפר שלך , לא שלנו . 
בכלל , מאיזה כפר אתה ? 
" האיש הסתובב אליו והתנפל עליו , כשהוא קורא לעזרה לחבריו ואגב כך תולש את המטפחת מפניו וחובש כובע - משטרה . 
כך יצא הסוד וגם תועד במצלמות : במקום הופעלה יחידה של " מסתערבים " , ואלה התחילו בזריקת האבנים כדי לספק לכוח העיקרי עילה להתנפל עלינו . 
ברגע שהתגלו , פנו ותקפו את המפגינים שלידם , שלפו אקדחים והחלו עוצרים אותם . 
אחרי מעשה , כשהתברר לה שהמעמד צולם על - ידי צלמי הטלוויזיה מכל העולם , הודיעה המשטרה , רשמית , שהשלכת האבנים היא השיטה של מסתערבים כדי להיטמע בהמון . 
במהלך היום התגלו כל יתר פרטי האירוע : הצבא הביא למקום מראש יחידה שאף פעם עוד לא הופעלה בתפקיד כזה : יחידת " מצדה " של שרות בתי - הסוהר , שתפקידה לדכא מרידות בבתי - הכלא . 
זוהי יחידה פראית במיוחד , אולי האלימה ביותר בארץ , שצוידה באמל"ח חדשים , שגם הם לא הופעלו עד כה . 
בין השאר : כדורי - מלח , הנורים מטווח קרוב , שתפקידם לפצוע ולגרום לכאבים חזקים במיוחד . 
אותו מוחמד חטיב , גבר בן 30 , אב לשני ילדים , נפגע מארבעה כדורים כאלה בגבו : עיגולים גדולים , נפוחים , כחולים - שחורים , לכל רוחב הגב . 
כדורי - מלח אלה הובאו לארץ בראשית שנות ה - 90 , אך הצבא נרתע מלהשתמש בהם עד כה . 
הם נוסו לראשונה עלינו . 
מסתבר שהצבא הכין את הפעולה כולה מראש כמלכודת . 
יחידת " מצדה " תירגלה את שיטותיה ואמצעי - הלחימה שלה על המצעד השלו של אזרחים . 
ההבדל המדהים של הטיפול בשתי ההפגנות צריך לעורר למחשבה . 
המתנחלים מתכוונים ומנסים בגלוי לשתק את המדינה , לשים לאל את החלטות הממשלה והכנסת , ולמעשה להפיל את הדמוקרטיה הישראלית . 
אבל אריאל שרון ואנשיו קוראים פומבית " לחבק אותם " , " לאהוב אותם " ולהתייחס בהבנה לכאבם . 
זוהי ההנחיה לכוחות הביטחון . 
לפעילי - השלום שמור יחס אחר לגמרי . 
הדבר שופך אור על תופעה הרבה יותר חשובה , העלולה להשפיע על גורל המדינה . 
בארץ כבר כל - כך התרגלו אליה , עד שמקבלים אותה כמובנת מאליה . 
בחוץ - לארץ לא מודעים לה בכלל . 
העובדה היא שמדי יום ביומו מקדישים כל כלי - התקשורת את עיקר הדיווחים שלהם לתעמולת המתנחלים . 
בכל מהדורות - החדשות של שלושת ערוצי - הטלוויזיה מוקדש עכשיו , מדי ערב , חלק נכבד לאירועים של מתנחלים , לנאומים של מתנחלים ולראיונות עם מתנחלים . 
לעיתים קרובות זה תופס את מחצית המהדורה . 
ביניהם לבין כלי - התקשורת נוצרה מעין סימביוזה - עובדים " בראש אחד " . 
אלה מכינים בכל יום כמה אירועים למען התקשורת , וזו מסקרת אותם בשקיקה , עד כדי הפיכתה לשופר - תעמולה של המתנחלים והימין הקיצוני . 
פעם היה נהוג להביא את דברי הצד השני , לשם " איזון " . 
לא עוד . 
למתנחלים אין צד שני . 
במהדורות החדשות לא נשמעת עליהם אף מילה אחת של ביקורת . 
אנשי השמאל המימסדי מדברים גם הם על הצורך " להבין אותם " ו " לחבק אותם " , וכך כמובן גם כל דוברי הממשלה והמפלגות הגדולות . 
לאנשים שדעתם הפוכה לא ניתנת שום אפשרות להשמיע את דבריהם על המתנחלים בכלי - התקשורת העיקריים של המדינה.כך נוצר מצב שבו הדמוקרטיה הישראלית מעמידה את כל כלי - התקשורת שלה לשימושם הבלעדי של אויבי הדמוקרטיה . 
אפילו ברפובליקה של ויימאר לא היה מצב כזה . 
נראה אבסורדי ? 
רק על פניו . 
כי למעשה זה דווקא משקף את המצב האמיתי : למרות הדיבורים הרמים על " התנתקות " , לבו של שרון עם המתנחלים . 
הוא מתכוון לספח למדינה את רוב רובן של ההתנחלויות בגדה המערבית - ואולי כמעט את כולן . 
המחלוקת הנוכחית על קומץ ההתנחלויות הקטנות ברצועת - עזה היא , בעיניו , מין ריב משפחתי , שיחלוף במהרה . 
שרון דווקא מעוניין להעצים את המהומה ולהזין אותה , כדי להוכיח לאמריקאים שאינו מסוגל לפרק התנחלויות ומאחזים . 
עובדה : מעולם לא השתמשו הצבא או המשטרה בגז מדמיע נגד מפגינים מהימין , גם כאשר תקפו את החיילים ופצעו אותם ( כפי שקורה לעיתים קרובות , למשל בחברון ) וגם כאשר הם חוסמים צירי - תנועה מרכזיים וגורמים לפקקי - תנועה ענקיים . 
ואילו המחלוקת איתנו , פעילי השלום , האופוזיציה האמיתית לממשלה , היא מאבק אמיתי על עתיד המדינה : האם תהיה זאת מדינה בגבולות הקו הירוק , מדינה ליברלית ודמוקרטית שתחייה בשלום עם מדינה פלסטינית אמיתית שתקום לצדה , או שתהיה זאת מדינה כובשת , לאומנית , שתשלוט בפועל בכל הגדה המערבית ותחזיק את הפלסטינים בכמה מובלעות מנותקות . 
כשרואים זאת כך , ההנחיות שניתנו לצבא הגיוניות לגמרי : חבקו את המתנחלים , כי הם אחינו בעבר ובעתיד , והכו בפעילי - השלום , כי הם האויב . 
הכותב הוא כמובן אריה אבנרי . 
