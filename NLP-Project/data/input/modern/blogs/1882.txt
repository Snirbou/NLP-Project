מחשבה מעניינת : אני אוהבת - אדם , אבל פוחדת מאנשים . 
- השבועיים האלה היו נפלאים . 
מחר נתחיל מחדש . 
הרפובליקה העממית של סין היא דיקטטורה , הרודפת באופן שיטתי אחר קבוצות מסוימות הפועלות בשטחה ומונעת מאזרחיה זכויות אדם בסיסיות . 
כמו כן , היא מנהלת שלטון כיבוש אלים בטיבט . 
אסור לשכוח את זה . 
ונגיד שדווקא הבחירה בה הובילה ותוביל לשינוי המצב ; שהרי כעת עיני העולם כולו נשואות אליה , הנושאים הנ"ל עולים לסדר היום הציבורי והיא נדרשת לשקיפות גדולה מאי פעם - מי מבטיח שזה יעזור ? 
שזה לא רק יבסס את מעמדה כמעצמה ? 
זה עזר בברלין ' ? 36 אז יודעים מה , בואו נניח לרגע את הצרות הללו בצד . 
אמרו פעם ש " אין פוליטיקה בספורט " , ואולי רצוי לנסות להאמין בכך , גם אם זה דורש עצימת עין . 
על הדרך נוסיף לרשימת ההתעלמות את זיהום האוויר הכבד השורר בעיר , ואת ההכנות הקדחתניות שאין לדעת על חשבון מי התקיימו . 
אני מאמינה שעצימת העין הזו לא תהיה קשה בכלל . 
למעשה , סביר בהחלט להניח ששתי העיניים תהיינה עצומות . 
אולי גם מכוסות בשמיכה . 
חמש שעות ההפרש בין שעוננו לבין שעון סין מובילות לקיום המשחקים בין ארבע בבוקר לארבע אחר הצהריים , שעון ישראל ; שעות בהן אני נוהגת לישון ( במקרה הטוב ) או לעבוד ( במקרה הרע ) . 
דווקא הזדמן לי להיות ערה בחמש החופש , אך היה זה מכיוון שלא הצלחתי להירדם עד לאותה השעה ( ברוב הפעמים ) או כי התעוררתי באותה השעה ( הבוקר , מלטונין ארור ! 
) . 
בכל מקרה - לא מדובר במצב נפשי ומוחי שבו אני מסוגלת ליהנות מצפייה בשידורים . 
ונניח שאצפה רק בשידורים המאוחרים ביותר ובשידורים חוזרים , ואתעדכן באינטרנט , והכול בדיעבד , תוך איבוד חווית הצפייה באירועים כשהם מתרחשים , שהיא - היא מהות ההנאה ; האם יהיה לי במה להתעדכן ? 
האם יש לכך חשיבות ? 
במהלך מרבית השנה , מדינתנו האהובה נוטה לשכוח מקיומם של ענפי ספורט שאינם כדורגל , כדורסל ומדי פעם גם טניס . 
על פי סקר שנערך לאחרונה , 76 % מהאזרחים לא היו מסוגלים לנקוב באף לא שם אחד של חבר בנבחרת היוצאת לבייג'ינג , ואפילו אני , שעוקבת באדיקות אחר ההכנות פחות או יותר מאז אתונה , לא באמת יודעת אם דניאל קציר ( למשל ) הוא קלע או שחיין , ובאיזה ענף ספורט מתעמלת דלילה חטואל - סייף או טאקוונדו ( ואם כבר - מה זה טאקוונדו . 
ואיך לעזאזל מאייתים את זה ) . 
אפשר להוסיף ולשאול : האם יש סיכוי למדליה ? 
יותר מאחת ? 
ומה הטעם במשלחת ללא גל פרידמן ? 
ואיך דווקא , בצירוף מקרים מופלא , בדיוק - בדיוק בשבועיים האחרונים לחופש היקר שלי ? 
כל זה נכון . 
באשר לסעיפים הראשונים : נכון , משמעותי וחמור ביותר . 
אינני מקלה בכך . 
לו החליטה ישראל להחרים את המשחקים , לא הייתי מתלוננת לרגע , להפך . 
לו היה לי פיפל מיטר , לא הייתי צופה בדקת שידורים אחת . 
כששמה של בייג'ינג יוזכר במקרה בעוד כמה שנים , לא יחלוף בעיניי זיק של חיוך , בדומה למתרחש כאשר השמות " סידני " ו " אתונה " נזרקים לחלל האוויר . 
... אך בכל זאת , בניגוד לכל הגיון , אני לא מסוגלת לסיים את הפוסט הזה בלי לכתוב : האולימפיאדה מתחילה מחר ( ! ! ! ) , ואני המאושרת באדם . 
