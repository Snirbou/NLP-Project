כבר שנה , אם לא יותר , לא ניקיתי את החדר שלי . 
אם אבא שלי לא היה טורח להעביר שם איזה ניקיון מינימלי כל שבוע לפחות , החדר הזה בטח היה מצחין ברמות בלתי רגילות . 
בגדים זרוקים על כיסאות , עיתונים , נעליים , הכל מאובק , לא מאורגן , חסר שימוש . 
מגעיל אותי החדר הזה . 
אבל אני לא מצליחה להביא את עצמי לסדר אותו ולהפוך אותו לסביבה קצת יותר נחמדה לשהות בה . 
אם זה היה חדר של מישהו אחר , הייתי יכולה לנקות ולסדר אותו תוך כמה שעות . 
אבל כל פעם שאני מצליחה לקרוא את עצמי לסדר , הניקיון הזה הופך לנבירה בחודשים האחרונים , בשנה האחרונה ואף רחוק מזה . 
ומזה אני בורחת . 
אני רואה את האבק , הבלאי , אריזות ריקות של מוצרים וחשבוניות שהצטברו במשך חודשים , מסמכים לא נחוצים וזה נותן לי תחושה שהכל חומק ממני . 
שהזמן אוזל לי בין הידיים . 
מצאתי מחברות שלי מגיל 15 - 13 ואמרתי לעצמי שלא פלא . 
לא היה מי שיעזור לי . 
היום יש , אבל אני כבר איבדתי משהו בדרך . 
אני חייבת להכריח את עצמי לנקות , להכניס בעצמי איזו רוח של התחדשות . 
חלמתי עליו , והחלום הזה מילא אותי אושר רגעי . 
אפילו סיפוק . 
בניגוד למצופה מחלומות כאלה , שאחריהם לרוב מתעוררים עם תחושת החמצה וגעגועים שמאכלים את הנשמה . 
בחלום ישבנו לבד כמו בארוחה משפחתית והיה כיבוד מתוק על השולחן . 
הוא הבחין במבט המהסס שלי ואמר לי : " את יכולה לגעת בי . 
אני פשוט מפחד לגעת בך " . 
ואני החזקתי לו את היד והחלקתי על כתפיו . 
נמנעתי מלגעת בפניו כי הוא שנא כשנגעתי לו בפנים . 
אני כותבת עליו כאילו הכרנו שנים . 
אבל בחלום באמת הרגשתי כאילו אנחנו מכירים הרבה זמן . 
כאילו הוא יודע את נפשי . 
העיניים המבינות שלו הטעו אותי בחודש ההיכרות איתו . 
גרמו לי לספר לו דברים שאני מצטערת שסיפרתי בשלב כל כך מוקדם של הקשר . 
אבל בחלום הוא לא שפט אותי ולא היה ביקורתי . 
ורק החזקתי לו ברוך את היד והסתכלתי לו בעיניים . 
הרגשתי שכמו בחלום אני רוצה רק להסתכל לו בעיניים ולהחזיק לו את היד . 
שאני לא צריכה יותר . 
שיש לדבר הזה משמעות נפרדת ללא כל שייכות לשאלה אם אנחנו בקשר כזה או אחר . 
