לא אוכל להתיק את עיניי מהיופי הזה , גם בשעה שהרכבת דוהרת למוות . 
בשעה שהשנים נשמטות ממני בריפיון גוף ונפש , וההד חוזר אליי כמנגינה שלמה . 
זה מה שעבר לי בראש כשזרמו לתוכי התובנות באותו רגע באוטובוס . 
התחושה שאני חסרה משהו מאוד בסיסי שלא נותן לי מנוח כבר שנים . 
כאילו אני מנסה להחיות בתוכי שוב ושוב איזה כאב ישן , מנסה להוציא אותו החוצה בלא הצלחה . 
כאילו הכאב הזה הוא המהות שלי , ואני מחפשת להביע אותו . 
אבל איך אפשר לבטא משהו שיש תחושה שהוא גדול בהרבה מהישות שהיא אני , בעל חיים עצמאיים . 
כמו לידה . 
והתחושה שנחה עליי פתאום , שכדי לבטא משהו גדול ממני אני לא חייבת להבין אותו . 
כמו המעגלים שאנשים סובבים בהם בלי להיות מודעים לתוכנית העליונה . 
שאפשר להגשים בלי להבין . 
שלא חייבים להבין הכל . 
אולי כבר לא איכפת לי להישמע כמו תימהונית , ואולי לא באמת צריך להיות איכפת לי שהצחוק פורץ ממני החוצה בצורה בלתי רצונית . 
( המשך יבוא . 
) אלוהים , כמה שאין לי כוח לחזור מחר לצבא . 
ועוד בידיעה שלא אוכל לצאת , שאצטרך להישאר לישון שם עד יום שלישי . 
כן , גם שני לילות בשבילי זה כבר יותר מדי . 
אני , שביקשתי במפורש בסיס סגור ורחוק מהבית . 
וקיבלתי בסיס במרחק חצי שעת נסיעה מביתי , אבל סגור . 
אני , שהסתדרתי עם העובדה הזאת עד שהייאוש התחיל לחלחל . 
והפרטיות הלכה פייפן , כי עכשיו יש איתי עוד שתי בנות בחדר . 
אחרי יותר מחודשיים לבד בחדר , אטומה בתוכו לבד , הדלת והקירות הדקים מצליחים איכשהו לסנן את קולות הצחוק והרכילות הרעה של הפוסטמות . 
אבל עכשיו לא אהיה לבד . 
גם לא במשרד . 
כמה שמחתי כשהביאו עוד פקידה שתהיה איתי במשרד המשמים הזה . 
אבל איפשהו , דווקא העובדה שעכשיו אני לא לבד מערערת אותי . 
וזה מוזר לי . 
מוזר לי לחשוב כמה מוזרויות סיגלתי לעצמי בכל שנות הבדידות הללו . 
שנים של הסתגרות בתוך עצמי , שנים של כמיהה למישהו , למשהו שלא ניתן לקרוא לו בשם . 
הכמיהה שהפכה לייאוש שהרחיק אותי מאנשים וזימן לי דווקא אנשים שינקו ממנו . 
כמה זעם יש בתוכי , על כל החיים העלובים שהעברתי בעולם הזה עד כה , על התובנות המוקדמות מדי והתובנות המאוחרות מדי . 
אני לא מצליחה לבטא את עצמי בעולם הזה . 
זו סיבה מספקת להרגיש תסכול ומחנק תהומיים . 
גם החלומות נלקחו ממני . 
שם יכולתי להיות אני . 
זו סיבה לגיטימית לרצות פעם אחת לצעוק , להתמוטט , לאבד שליטה , להרגיש שהדם עולה לי לראש . 
אז למה זה לא קורה ? 
והאנשים ששואלים אותי מה שלומי ואם הכל בסדר , ואני לא מצליחה לזהות אם השאלה כנה או שהם פונים אליי פשוט כי אני חלק מהנוף שלהם . 
הייתי רוצה לענות לפחות לאחד מהם : לא , הכל לא בסדר . 
החיים קשים . 
קשים ומרים . 
כי יש לי כמה שאלות לא פתורות , ואולי אתה , שיש לך קצת יותר ניסיון בחיים תוכל לענות לי עליהן . 
למשל : למה חרא צף וזהב שוקע ? 
עכשיו , לא שאני " זהב " גדול , אבל לפעמים אני מנסה לתת את המקסימום שלי . 
מנסה להיות בסדר . 
אז למה אני צריכה להידפק מזה ? 
למה כל העולם הזה משדר לי שלא משתלם להיות טוב מדי ? 
ולמה לפעמים אני מרגישה שטוב שאני כזו חסרת ביטחון וצל מהלך בעולם הזה ? 
כי לפעמים נדמה לי שאם הייתי נותנת לעצמי קצת לגיטימציה , הייתי יכולה להיות זבל של בנאדם בדיוק כמוהם . 
הייתי יכולה " להיכנס " בהם בלי להניד עפעף , עם הזמן היה לי קשה להבדיל בין אנשים שבאים נגדי ואנשים שבאים לקראתי . 
אבל בסופו של יום , המצפון היה כואב לי , עליי ועליהם . 
והרצון הזה להתהפך שולט בי , הרצון הזה לחיות לפחות יום אחד כאילו הוא היום האחרון שלי . 
לצחוק , לאהוב , להיות מסוגלת להעמיד אנשים במקום . 
להתוודות על אהבות ושנאות . 
להיות בשיא פריחתי , כוחי , יופיי . 
ולדעת ששום דבר לא משנה , כי מחר אמות . 
אבל הרושם שאותיר על אנשים יהיה חזק . 
חזק מהרושם הדהוי שמותירה עליהם דמותי האנמית . 
