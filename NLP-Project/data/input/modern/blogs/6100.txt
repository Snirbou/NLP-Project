בטח שמתם לב שאני לא כותבת . 
כשאני אומרת " שמתם לב " אני פונה בעיקר לקוראים הקבועים שלי . 
יש איזה שניים או שלושה , אני יודעת , אנשים - בעיקר נשים - שמחממות את לבי בתגובותיהן . 
בקיצור , אני לא כותבת כי אני לא רוצה לדכא את העולם . 
זה בסדר , לא משהו נורא , איתי בסדר - תודה לאל . 
זו רק חמותי שעברה אירוע מוחי , ואלו אנחנו שעדיין לא נמצאים אפילו בשלב של לנסות לברר מה קורה בהמשך . 
אני לא רוצה לחשוב על זה , למרות שזה מאכלס חלק ניכר מהאונות שלי ( בחירה תמוהה של מילים , האין זאת , ווטסון ? 
) כי בינתיים היא עדיין לא עשתה צ'ק אאוט מאיכילוב ולא חשבנו מה יהיה ומי יצטרך לעבור לגור איתה , אם בכלל , ולאן ממשיכים מכאן . 
אני לא רוצה לכתוב על זה , כי זה נראה כמו פוסט שמתחנן לאיזו תגובה כמו - תהיו חזקים , שתהיה בריאה וכאלה . 
ואני יודעת , תודה . 
באמת תודה . 
לא יודעת מה להגיד . 
אני לא רוצה לדבר על זה ! 
ביי ! 
אבל קלינט חוזר מבית החולים עם סיפורים ממש מרגשים . 
על רופאים עם נשמה טובה מעבר לחלוק הלבן , על אחיות שעושות הכל כדי לעזור , גם אם זה אומר לארגן מזרן וכלי מיטה כדי שלא תצטרך לישון בישיבה , בקיצור , אנשים טובים יש שם , באיכילוב . 
ואני צריכה לדבר על זה , אני לא יודעת אם איתי מרגיש שמשהו קורה אבל הוא קצת עצבני , וקצת חסר מנוחה , וקלינט כל הזמן בטלפון ואני לא יודעת מה לעשות . 
אני יודעת שאין לרגשות שלי מקום כרגע ואני צריכה לשים את עצמי בצד , אבל בכל זאת מרגישה חסרת אונים , חסרת תועלת וחסרת לא יודעת מה . 
את לא מפנימה שיש לך יום הולדת עד שאת לא רואה את התאריך על הקוטג' . 
מפתיע כמה שיטוט באזור מוצרי החלב בסופר יכול להעביר צמרמורות עונג ידועות . 
אבל אני בת 32 , ואל תבכי לי ילדה , בטח לא כאן , מול כולם . 
בת כמה את ? 
25 ? 
שואל אותי המדקר הסיני שמנסה לשחרר לי את הצוואר התפוס . 
32 , אני אומרת לו , ואני מרגישה ממש בגילי . 
אפילו יום לא פחות . 
וזה לא רע . 
יום ההולדת הזה בכלל לא רע לי . 
אם משווים את זה ליום ההולדת הקודם , שנחגג מול אורות הפלורסנטים של בית החולים " דנה " באיכילוב , מדובר בחתיכת שיפור . 
איתי חטף וירוס שלשולים אלים במיוחד ואושפז לשלושה ימים . 
רק ביום השלישי , יום ההולדת שלי , הוא שוחרר . 
התאריך חלף עבר לו מבלי שמישהו ממש שם לב , כולל אני , ורק הזר הקבוע שההורים שלי שולחים , שסותם לי חצי בית ומתחיל לנבול בקצב מסחרר מהרגע שהוא עובר את מפתן הדלת , היה סוג של תזכורת מלכלכת במיוחד . 
גם לפני שנתיים לא היה משהו . 
הייתי בתחילת ההריון , קיבלתי מצלמה ולא התחשק לי לצאת מהבית . 
לא ידעתי מה יהיה איתי . 
גם לפני שלוש שנים לא ידעתי מה יהיה איתי . 
את הטיוטה של הפוסט שכתבתי אז מצאתי ממש לפני יומיים , ביומולדת , פוסט מיואש של בחורה מיואשת שמחפשת את עצמה ואת הכיוון . 
אז בכלל לא רע לי . 
לא רק בהשוואה . 
אני קשישה בת 32 , אבל הרווחתי את זה בכבוד . 
* * * יש לי עוגת טריקולד במקרר . 
אמא שלי הזמינה אותה . 
היא לא יודעת לאפות - העוגה האחרונה שהיא הכינה היתה עוגת ביסקוויטים עם פודינג תות ואגוזי מלך . 
נשבעת - אבל להזמין היא יודעת , וגם לצעוק עלי שתיכף סוגרים ואני צריכה לנסוע להביא . 
אני . 
את עוגת יום ההולדת שלי . 
לא יודעת מה אתכם , אבל אותי זה מצחיק . 
ואפילו קצת משמח . 
זה שאמא שלי מרשה לעצמה לצעוק עלי , זה שאני מרשה לעצמי להתעצבן בחזרה ובסוף לקלל ולוותר , זה אומר שהתקרבנו . 
אנחנו כבר לא מפחדות לגעת באוויר הסמיך שנמצא בינינו . 
אנחנו קצת שכנות , אנחנו מדברות , היא מעצבנת אותי , אני מסננת אותה , היא מגיעה אלי בלילה לתת לי מתנה כי מחר היא נוסעת ותחזור רק בערב . 
אנחנו בסדר . 
אני רואה אותה עם איתי , זוג מאוהב . 
היא רודפת אחריו עם הטישיו והבננה והמים , כמו פולנייה טובה , מברברת לו בשכל עם הקול הדידקטי הזה , לוקחת אותו , מראה לו דברים , מסבירה לו , מתקנת לו את המילים החדשות . 
והוא , לא אכפת לו . 
הוא קרוע עליה . 
זורח אליה בכל פעם שהם נפגשים , מרשה לה לנגב לו את האף , מקשיב לה בריכוז , מדבר איתה , מחבק אותה בחום ומרעיף עליה בוסות רטובות . 
עם אבא שלי האהבה הזו היא סוג של מובן מאליו , אולי בגלל שהוא טיפוס חם כזה , ואולי בגלל שהוא נקרע על איתי כבר מהיום הראשון , אבל אצל אמא שלי - אני רואה אותם יחד ומשהו בי מפשיר . 
הוא לא שופט אותה , הוא לא מחזיק נגדה שנים של תסביכים . 
הוא סתם אוהב אותה . 
לא למרות שהיא כזו , אלא בגלל . 
ואולי בגלל זה אני קצת יותר מקבלת . 
כבר לא כועסת . 
* * * יש לי ילד נורא מצחיק בן שנה ושבע . 
הוא חכם ומתוק ואני אוהבת אותו כמו שבחיים לא חשבתי שאפשר . 
הוא לא סובל עגבניה ובטטה , אבל אפשר לשכנע אותו לאכול כמעט כל דבר אם אומרים שזה חביתה . 
אפילו מרק עדשים . 
הכי מצחיק לשמוע אותו מדבר . 
אוצר המילים שלו עצום והוא כבר מחבר משפטים , אבל מידי פעם - טוב , על מי אני עובדת - לעיתים מאוד קרובות משתחררת הפקאצה הקטנה שבתוכו ושותלת סימני שאלה קטנים בסוף כל מילה . 
מכירים את זה ? 
שיש לכם סימן שאלה ? 
בסוף כל משפט ? 
- איתי , אתה רוצה לעשות אמבטיה ? 
- לא ? 
- איתי , אתה רוצה לבקר את סבא ? 
- כן ? 
- מה אתה שומע ? 
באוזניים ? 
חושב קצת . 
- טרקטור ? 
- איזה חיה זו ( מצביעה על החיה עם האוזניים הארוכות , השיניים והמיץ פטל ) ? 
הוא חושב . 
אני עוזרת : - אר ... 
.. 
. 
- מֱנת ! 
* * * * חוץ מזה , יש לי בעל חמוד , שחושב שאני שקסית גם היום , בתוספת של ארבעה קילו מהחתונה , ובדרך כלל אני מצליחה לשכנע אותו לעשות מה שאני אומרת . 
טוב , אני גדולה ממנו בשנתיים . 
יש לי בית , אמנם לא ממש שלי אבל בכל זאת , ואני גרה במקום שאני הכי מרגישה בו בבית בעולם . 
רחוק מהמרכז , רחוק מהרבה הזדמנויות לקריירה משגשגת , רחוק מהבילויים והשופינג וגם מכמה חברות , אבל מרגיש לי נכון . 
וזה בדיוק הקטע עם היומולדת הזו . 
היא מרגישה לי נכון . 
נכון לי להיות בת 32 עם הבחור הזה והילד הזה במקום הזה . 
יש עוד הרבה מקום לשיפורים , אבל בסך הכל זה בסדר . 
* * * * ועכשיו , לכבוד היומולדת , קבלו את אחד השירים החביבים עלי . 
קליפ מכוער טיכו , במיוחד עם הכוניפות האלה שמתרוצצות מסביב , אז אז תבהו בו מול המסך . 
קומו , תזיזו קצת את התחת . 
בשבילי . 
הופ הופ טרללה ! 
