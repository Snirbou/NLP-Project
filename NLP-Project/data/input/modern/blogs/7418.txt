נחשו מה , רועה הצאן עומד לחזור . 
( לא סיפרתי שהוא נסע שוב לניו זילנד ? 
מה זה משנה . 
) נחשו מתי ? 
בלילה שלפני היום הולדת שלי . 
משמע , אני הולכת לקבל בתור מתנת יום הולדת אח גדול עם יותר מדי שיער . 
בכלל , אני זוכרת שכשהוא נסע בפעם הקודמת השיער שלו היה ממש קצר , ואז כשהוא חזר עם שיער ארוך כולנו היינו בשוק . 
מעניין איך הוא יפתיע אותנו עכשיו . 
אולי השיער שלו התארך כל כך שעכשיו הוא צריך להצהיר עליו יחד עם המטען . 
ואם כבר מדברים על שיער - כבר זמן מה אני בדילמה לגבי השיער שלי . 
איפשהו לקראת אמצע השירות שלי מאסתי באסיפת שיערי לקוקו ובאקט לא שגרתי לגבי הלכתי למספרה והסתפרתי קצר . 
ממש קצר . 
כך יכולתי להסתובב לי עם שיער פזור בלי דאגות , חוץ מזה שהייתי חייבת ללכת להסתפר שוב כל חודש - חודשיים כדי שזה ישאר תקני . 
מאז , כמובן , חלפו להם החודשים , אני השתחררתי ושיערי ארך לו עד מאוד . 
כרגע הוא מגיע קצת אחרי הכתפיים . 
אני לא יודעת מה לעשות איתו . 
אני כבר לא רגילה לשיער ארוך ! 
הדילמה היא , האם להסתפר קצר , לעשות משהו קצת מעניין יותר מהאורך הנוכחי ( נגיד , מדורג ) או פשוט להשאיר אותו ככה . 
מה שבטוח , אני לא אתייעץ בנושא הזה עם אחי . 
וגם לא עם גיל , כי הוא לא מבין כלום בשיער - ההוכחה לכך היא שהוא ממשיך להסתפר כל פעם ששיערו מתארך למרות שהרבה יותר יפה לו ארוך . 
ו - אם כבר מדברים על גיל ( .. ) מאז שאמרתי לו שאני אוהבת שיער ארוך וחלק לבנים הוא מציין באוזניי בכל פעם שחקן כדורגל אחר שיש לו שיער כמו שציינתי ואומר שאני בטוח אוהב איך שהוא נראה . 
מה שהוא לא מודע אליו זה שיש עוד קריטריונים למראה טוב , אז תמונה של בבון עם שיער ארוך לא ממש עושה לי את זה . 
ונסיים במכתם : תמר היא פרפר שבכנפו דרדר דא עקא תמר היא דרדר . 
עשינו היום סימולציה מלאה בכיתה ( הראשונה מבין 4 ) ולאחר שעברתי על התשובות בבית יוצא כי קיבלתי בערך 645 . 
זה לא נמוך , אבל יחסית לשתי הסימולציות הקודמות ( 700 ו - 705 ) זה קצת מאכזב . 
חוץ מזה שאני ממש מצוננת וזה מאוד קשה להתרכז כשחצי מהזמן עסוקים בלקנח את האף . 
אני ממש מפחדת שההצטננות הזאת תימשך עד הבחינה או אף תחמיר עד אז . 
האוטריוין שאמא קנתה לי עושה רושם של כוסות רוח למת . 
רק דבר אחד טוב יצא מזה - 138 בחלק של האנגלית , מה שאומר שמבחינה עקרונית לפחות , אני מסוגלת להגיע לפטור . 
אוף , מכירים את זה שמרוב התעטשויות אתם מרגישים ממש מזוהמים , כאילו התפלשתם בערימת טינופת ? 
אני תמיד מרגישה ככה כשאני חולה . 
ומקלחת לא עוזרת . 
להפך , זה הכי מבאס להתעטש שניה אחרי שיוצאים מהמקלחת ולהרוס את הניקיון המושלם שהתקיים רק שניה קודם . 
זיפת . 
טוב , אז מה שקרה זה שהתחלתי לנהוג קצת . 
זה התחיל כבר לפני חודשיים בערך , פשוט לא יצא לי לעדכן אתכם ( כלומר , את האחד או השניים שקוראים את הבלוג ולא מכירים אותי במציאות ) . 
זה עדיין לא לגמרי סדיר , אבל לפחות אמא כמעט ולא עושה פרצופים יותר . 
מצד שני , אני עדיין מוטרדת כל פעם שאני צריכה לנהוג , ובמיוחד אם זה למקומות שאין מקום נורמלי לחנות בהם או בשעות עמוסות . 
העניין הוא , שעד עכשיו המזל יחסית שיחק לי . 
כמעט בכל פעם שיצאתי לכביש הוא היה יחסית ריק , וגם אם היו בו מכוניות אז אף אחד לא הפריע לי במיוחד או צפר לי כשנכבה לי האוטו ברמזור ( כן , גם זה קורה לפעמים ) . 
לפני כמה ימים , עם בוא הגשם הראשון , נוסף עוד חשש לרשימת החרדות שלי מנהיגה : איך אנהג בגשם , והרי אני כה חסרת נסיון ומבוהלת , ומה אעשה אם חלילה תהיה הפסקת חשמל והרמזורים לא יעבדו ? 
אני לא מתורגלת בתנאים כאלה ! 
ובכן , היום החליט הגורל לזמן לי התקלות עם כל אחד ואחד מהפחדים הללו . 
הראשון : גשם . 
שניה אחרי שיצאתי מהחניה , במטרה לנסוע לסטודיו טמפו , התחיל לרדת גשם . 
טוב , הוא בטח לא יהיה רציני , חשבתי לעצמי , אך תוך שניה נוספת נפתחו ארובות השמיים לחלוטין וגשם זלעפות הכה באוטו שלי . 
עדיין הייתי קרובה לבית ויכולתי פשוט להסתובב ולחזור , אבל מה , לצאת כזאת מעפנה ? 
לחזור בגלל גשם ? 
יהיה בסדר , הבטחתי לעצמי . 
אז הפעלתי את הוישרים , נסעתי לאט וחשבתי שיהיה בסדר . 
הגשם קצת טשטש את שדה הראייה ובאופן כללי זה לא היה כל כך נעים , אבל חייתי עם זה . 
בדיוק כשחשבתי לעצמי שבעצם זה לא כל כך שונה מלנהוג כשלא יורד גשם , הגעתי לצומת שבדרך כלל פועל בה רמזור , רק כדי לגלות שבפעם המיליון יש הפסקת חשמל בעיר והרמזור פשוט לא עובד . 
באמת שרק כמה ימים קודם כשאמא שלי נתקלה במצב כזה אמרתי לה בשאננות שאם זה היה קורה לי הייתי מתה . 
טוב , למות לא היווה אופציה באותו רגע . 
היו כמה מכוניות מלפניי , אז פשוט הזדחלתי אחריהן , נזהרת לא להתקע במכוניות שהמשיכו לחלוף מימיני ומשמאלי , ובסופו של דבר הגעתי בבטחה לצדה השני של הצומת . 
נשמתי לרווחה והמשכתי לנסוע , בטוחה שהרע מכל כבר מאחוריי . 
אך האם הגורל הסתפק בהעמדתי מול שני פחדיי הגדולים ביותר לגבי נהיגה ? 
לא ! 
עוד פחד שתמיד היה לי הוא לנסוע בלי לראות כלום . 
וזה מה שקרה כשהגעתי לכביש ליד הבית של גיל , שהיה חשוך לחלוטין . 
וכשאני אומרת לחלוטין , אני מתכוונת לחלוטין . 
לא ראיתי את הכביש , לא ראיתי את המדרכה . 
חשבתי לעצור בצד , אבל אפילו לא ראיתי איפה הצד ! 
זה היה נורא , אבל אז עלה בדעתי שאולי יעזור להדליק את האורות הגבוהים . 
לשבריר שניה עוד התחבטתי בסוגיה אם זה חוקי להדליק אורות גבוהים בתוך העיר , אבל אז החלטתי שגם אם לא , זה בטח עדיף מאשר לגרום לתאונת שרשרת או להכנס בעמוד . 
האורות הגבוהים קצת שיפרו את המצב , וכשהגעתי סוף סוף לסטודיו , מיהרתי לחנות במקום הרגיל שלי , למרות שתכננתי לנסות הפעם מקום חדש לחניה . 
ואז רצתי בגשם לשיעור . 
בדרך לא ברורה כלשהי כל הסיפור הזה גרם לי להתרוממות רוח , שהרי הצלחתי להתמודד עם כל המכשולים בדרכי ולא נתקעתי באף אחד ואפילו לא צפרו לי בשום שלב ! 
זה בהחלט מעודד , למרות שאני מקווה שזה לא יקרה לי עוד פעם . 
בכלל , מה נסגר עם ההפסקות חשמל בעיר הזאת ? 
כמעט כל יום יש הפסקת חשמל . 
זה כאילו חברת החשמל ממש עייפים , או משהו , וכל יום הם לוקחים הפסקה של שעה - שעתיים מלספק לנו חשמל . 
אה ! 
והיום עשיתי סימולציה של פסיכומטרי בבית וקיבלתי בערך 700 ! 
זאת בהחלט הקפיצה שייחלתי לה . 
רק שלא תהיה עלייה לשם ירידה .. 
. 
{ הידעת ? 
אני ואפסי עוד הוא ביטוי שפירושו " אין דומה לי " ומקורו בספר ישעיה } נ.ב : כשלחצתי על שמירת הקטע פתאום עלה בי פחד נוראי שתהיה הפסקת חשמל בדיוק לפני שהקטע ישמר והכל ילך לאבדון . 
למרבה המזל , זה לא קרה . 
נ.ב 2 : התקשרתי היום לגיל שנמצא הרחק במילואים כדי לספר לו על הציון בסימולציה . 
גיל : נו , כל הכבוד ! 
בטח תקבלי ככה גם במבחן עצמו ! 
אני : רק לפני כמה ימים אמרת שאין שום קשר בין הציונים של הסימולציות לציון במבחן האמיתי ! 
גיל : טוב , אני אומר הרבה שטויות .. 
. 
