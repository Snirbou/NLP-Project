" כשהשמיים נפתחים לטובתי וכל מה שפחדתי להגיד ניראה רחוק , כמעט שטותי " אז את סוגרת לילה ארוך אחרי איזה אירוע שהסתיים במסיבת ריקודים כיפית להפליא ואת עייפה נורא , ולא כל - כך בא לך על מחר למרות שטכנית זה אמור להיות נחמד . 
את הולכת לישון ומתפללת שמחר יהיה טוב . 
את יוצאת על הבוקר או בעצם בצוהריים , אבל מבחינתך זה בוקר כי רק לא מזמן התעוררת , והולכת לתוכניות האלה שלא ממש בא לך עליהן ובדרך יש רוח נעימה , אז את חושבת שאולי אחרי הכל לא יהיה כל - כך גרוע , כי זה קיץ ואם נעים לך בחוץ אז אולי זה סימן . 
אז את פוגשת את כולן והביקורת שכל - כך פחדת ממנה לא באה ובמקומה קיבלו אותך בהרבה חיוכים . 
בוקר או בעצם צוהריים , אבל את עדיין בהתכווננות של הבוקר ואתן יושבות בבית קפה ועושות שיחת סגירה . 
התרגשות מדיסק וברכה של תודה כשהכל מתובל בסלט יווני מחולק חצי חצי ובריזה של הים . 
ואת כל הזמן חושבת כמה נעים ואיך שלא חם , ועל זה שזו התחלה נפלאה ליום שלך , למרות שהשעה כבר שלוש . 
מתפצלים ואת ממשיכה ברחובות התל - אביבים הנחמדים האלו ומרגישה כמו מדריכת תיירים , כי את היחידה שיודעת את הדרך . 
והיית עלולה להיות טיפה לחוצה , אבל את לא , כי את אף פעם לא נלחצת . 
ובכל זאת את יודעת שאת נמצאת בסוג של מבחן ושאת צריכה להוכיח שהכישורים שלך מתאימים . 
ואז שופינג ומדידות , ומחנות לחנות את קולטת איך עולה לך הביטחון ואיך הן מתקרבות אליך ומשתפות ואיך הכל נהיה פתוח הרבה יותר , ואם היית לחוצה בהתחלה עכשיו כבר היית יכולה להרגע , אבל מעולם לא היית לחוצה אז זה לא רלוונטי . 
ואת יוצאת עם שלל נחמד וזול וגם עם מחמאות מאנשים שאת מחבבת בצורה ניקרת . 
וטוב לך ואת חופשיה . 
אז את נאלצת להפרד ואת יודעת שאם לא היית כל - כך מאושרת ואופטימית היית עלולה להיות עצובה , אבל את לא . 
והן עוד ממשיכות במסע הקניות וקצת חבל לך , אבל ממילא נגמר לך הכסף ואת מוכרחה ללכת לחזרות הכה מיותרות הללו . 
לפחות הן נפרדות בחיבוק חם , ואולי גם קצת דביק כי כולכן מזיעות , אבל זה שווה את זה , את חושבת . 
את מגיעה לחזרות ואת הנסיכה שלהם בשמלה שחורה וכולם מחפשים אותך ונותנים לך תשומת לב מיוחדת . 
וזאת אווירת סוף שנה , ולמרות שבאופן רגיל את לא מסתדרת איתם הפעם את נחמדה והם אוהבים אותך . 
קצת מצחיק אותך שאת נאלצת לעבור כל - כך הרבה שיחות של " איזה כיף לראות אותך , כבר שנים לא דיברנו " , ואת חושבת לעצמך , 'כן, שנים ... 
.. 
. 
שש ליתר דיוק , מאז שהגענו לכאן לא דיברנו ' , אבל את לא אומרת את זה ונותנת לכולם להנות מהספק שהייתם פעם חברים טובים וסתם ניתק הקשר . 
ואחרי שעה וחצי של חוסר מעש את מחליטה שזה קצת מיותר והולכת הביתה עם מצב רוח ממש מעודד ויודעת שזה היה יום טוב , כי את מגלה שבעצם יש לך חברים ואנשים שכיף איתם נורא , למרות שחשבת שלא . 
את מגלה שמחבבים אותך ושאת יכולה להיות שייכת , ושאם תתאמצי מעט תהני המון . 
ופיתאום את כבר לא מפחדת מזה שתישארי לבד , את לא מפחדת להרפות . 
" שירים " , הוא אמר לי " תכתבי שירים , סיפורים , אפילו מחזות אם יצא " . 
כניראה שהוא באמת חושב שאני מוכשרת אם הוא מציע לי לכתוב מחזות . 
ואני מעריכה אותו , מעריכה באמת , וגם אוהבת . 
אולי לא תמיד אוהבת את הדרך שבה הוא אומר דברים - כאילו החיים שלי הם בעצם החיים שלו , וכאילו הוא מנסה לחיות דרכי את מה שהוא פיספס , אבל אני יודעת שבסך הכל הוא דואג לי ולא רוצה שאני אעשה את הטעויות שלו . 
הוא גם מתנצל אחרי שהוא מצווה ואומר מה לעשות , הוא צוחק ואומר שאלה החיים שלי ושבסופו של דבר אני יעשה מה שאני רוצה , אבל שזה באמת לטובתי . 
והוא עדיין זוכר , כל זה קרה לו ממש לא מזמן . 
הוא יודע איך זה , ואנחנו דומים , שנינו . 
הוא מבין אותי ואני אותו . 
והוא חכם , באמת חכם . 
" תכתבי שירים , זה הזמן הכי טוב לזה , את תצטערי אם לא " . 
ואני יודעת שהוא צודק , ואני רוצה . 
" יש לך זמן עכשיו . 
יש לך קיץ ארוך שמתחבר לחורף ואולי לקיץ נוסף . 
לא יהיה לך חופש יותר טוב מזה בשביל לכתוב שירים , ואת יכולה , אני יודע שאת מוכשרת " . 
ואני מתלוננת ורוטנת שזה לא רק עניין של זמן , צריך גם מוזה . 
והוא עם ה"מי כמוני יודע " שלו מעצבן כל - כך . 
במיוחד בגלל שהוא באמת יודע . 
אבל מי ביקש ממנו שידע ? 
" תכתוב אתה שירים " עניתי לו והוא רק צחק . 
והנה אני כאן למרות הכל , מנסה לכתוב שירים , אבל הכל יוצא ארס פואטי ומאסתי בזה כשם שמאסתי בלכתוב על אהבה ( במיוחד כשהיא תמיד אותה האהבה החד צדדית ) . 
היתכן ששירים שעוסקים בשירה הם הפשוטים ביותר לכתיבה ? 
ולמה זה נושא כל - כך פופולרי ? 
אין משהו יותר טוב לכתוב עליו ? 
אני בוכה הרבה בלילות , אבל הם לא יודעים בוכה ולא מספרת אז הם לא מבינים וכשהם רואים ושואלים על עיניים אדומות אני עונה שזה בגלל העדשות , הכל מציק איתן כי הן חדשות ובכלל , העיניים שלי רגישות אני לא באמת בוכה הרבה בלילות , ומה שגרם לי לכתוב את זה היה העדשות . 
תור לאופטימטריסט כשהוא ביקש שלפני כן אני אהיה איתן שמונה שעות . 
התעוררתי , הכנסתי אותן וחזרתי לישון לעוד 3 שעות , מאוד לא כיף לישון עם עדשות , אבל זה היה 8 בבוקר והלכתי לישון מאוחר . 
התור אליו היה בארבע והיה לי אחרי זה עוד יום ארוך . 
18 שעות רצוף עם עדשות בעיניים זה באמת לא נעים , גם לא כל - כך בריא , אבל לפעמים אין ברירה . 
המצב הזה של עיניים אדומות והרבה דמעות הזכיר לי תקופה שבה כן בכיתי הרבה והעדשות סיפקו לי תירוץ נוח , אז החלטתי להיות קצת " אומנותית " . 
