בחלום הפסיכולוגית שלי רעבה , היא לא אכלה כל היום . 
היא רוצה להכין תה עם חלב אבל אני משכנעת אותה שתאכל גם סנדוויץ ' . תה לא ישביע אותה . 
אמא אומרת שכנראה שרק במקום שבאמת ממלא אותי אני מסוגלת לתת . 
אבל זה לא ברור ? 
כמו שברור שכולנו כל הזמן רק צריכים שיאהבו אותנו , אני פשוט מבטאת את זה קצת יותר מהרוב . 
על ז'בוטינסקי פינת בן יהודה אני מרגישה חופש של אחת עשרה בבוקר ביום שאין לו התחלה וסוף ברורים . 
השמש והרוח יושבים על נדנדה , מי למעלה מי למטה מי שולט עכשיו . 
אז אני מרשה לעצמי להרפות קצת ושמה שוקולד על הלחמניות הקטנות . 
הבריאות היא קודם כל בגישה , ובסופו של דבר אין דבר בריא יותר מאיזון . 
הים פתוח והאוויר מחלחל לעומק . 
חיבוקים מתחבקים מעצמם , ואנשים על אופנועים ( וגם ברגל ) מסובבים ראשים אחרינו . 
" מה השעה ? 
" " מאיפה אתן ? 
לא מהארץ ? 
" אנחנו דווקא מהארץ ואפילו יודעות מה השעה אבל יש רגעים בהם אין זמן ואין מקום . 
יעלי מחזירה געגועים בסמס ואנחנו מצליחות לקבוע לעוד שבוע בדיוק . 
כשאנחנו מחזיקות , הנצח לא בורח לשום מקום . 
לא בחיים האלה ולא בבאים . 
יש אהבות שיכולות לחמם את הלב במשך שנים מבלי לשרוף אותו , יש התחלות שממשיכות . 
עוד מעט אנחנו סוגרות עשר שנים של היכרות , והאהבה רק מעמיקה , מרפדת את עצמה בבטחון ואמונה . 
I live in dreamtime , אבל נושמת את המקום הזה . 
ולפעמים הכל מתאסף לרגע מסוים ולא צריך יותר כלום כי נשימה אחת מכילה את הכל . 
לפעמים צריך להכנס לתוך הכאב והפחד כדי להפסיק לפחד , כדי להרגיש גם את הכאב וגם את הנחמה שמחכה בחוץ . 
" מה מגניב בעננים ? 
חוץ מזה שרואים בהם צורות ... 
.. 
. 
זה כי הם נצח . 
" " דווקא לא , העננים יותר דומים לנו . 
תמיד יהיו עננים , אבל הם לא נשארים אותם העננים . 
" אני שולחת את הפסיכולוגית שלי לישון ונשארת לשבת כאן , לובשת רק סווטשרט שחור ותחתונים לבנים . 
באור של מנורת השולחן אני מתרככת לתוך הלילה , העיניים מתעייפות מהר יותר בגלל הבכי שהיה ואני מקווה להרדם מהר הלילה . 
איך בכלל אפשר לדעת מה מותר להגיד ומה אסור , מה לחשוף וכמה להסתיר . 
קודם כל אני חושפת הכל ואז מתחילה להעלים חלקים , כמו חתול צ'שייר . 
לפעמים נשאר רק חיוך , לפעמים גם הוא מתמלא בדמעות . 
לפעמים אני לגמרי מסתדרת עם הפרידה , מחכה לפגוש את עצמי בלי שום דבר שיפריע , אבל לפעמים אני רוצה להוציא את האהבה שלי לאוויר העולם , בצורות ובדרכים האפשריות . 
אני רגילה לאלטרנטיבות , כל עוד הן מתאימות לרגשות שלי . 
הבעיה מתחילה כשאני מרגישה שאני מאבדת את הרגעים ואין לי מה לעשות כדי לתפוס אותם . 
אין לי עוד לבבות לאבד , אין לי עוד אהבות להפסיד , אין לי זמן להסתגר בתוך בועה ולפספס כל מני חלקים של עצמי שעוד לא יצא לי להכיר . 
הזמן עובר , היופי לא יחזיק לנצח , ומי אני אז , אם לא חייתי ? 
לכל איש יש שם שנתן לו לבו לכל איש יש שם שנתנו לו חייו ונתנו לו אבידותיו . 
