פתאום אני מבינה הכל . 
זוויות הפה השמוטות תמידית והכאב שהתפרץ תדיר דרך נקבוביות העור העיניים הכבויות והגוף המקובע מעולם לא היו בפני עצמם . 
רק רציתי שיכירו בכאב שלי . 
רציתי הבנה אמיתית , אבל נוכחתי שרחמים קל יותר לעורר . 
אז קיבלתי רחמים וחסדי זרים . 
אבל אני רק רציתי שיכירו בכאב שלי . 
זה כל מה שרציתי אי פעם . 
ואני לא זקוקה לזה יותר . 
אמרתי לאבא שלי שאני יודעת שבעצם הוא היה מייחל לזה שאהיה כמו כולם פחות או יותר . 
שאלמד כמו שצריך . 
שאעשה צבא . 
שאעבוד . 
העיקר שלא אהיה הסמרטוט שאני . 
בכיתי ואמרתי לו שאני יודעת שבסתר ליבו הוא רואה בי כישלון . 
שהוא חושב שאני לא מסוגלת להרבה . 
למרות שהוא הכחיש . 
אני יודעת שלאנשים יש נטייה לשדר משהו אחד אבל לומר דבר אחר . 
אני יודעת שכמה שלא ינסה להבין ללבי , הוא חושב שאני מתעסקת בזוטות במקום לעשות " משהו מועיל " . 
סיפרתי לו איך ביום ההולדת המקולל שלי שחל ביום הראשון של השנה , התקשרה קרובת משפחה במטרה לברך אותי , אבל אני ישנתי . 
מתשישות ומצער . 
אחי ענה , ובמקום להגיד את האמת כפשוטה , אמר שאני לא נמצאת , שהלכתי לקניון , לחגוג עם החברות שאין לי . 
למה אמרת מה שאמרת ? 
למה לא יכולת פשוט להגיד את האמת ? 
" כי ככה לימדו אותי , לייפות את המציאות .. 
. 
" . 
כי שם הוא היה רוצה לראות אותי , אחי היקר . 
בקניון , חוגגת עם חברות . 
ואולי אני רציתי לראות את עצמי במקום אחר מזה שרצה עבורי , ואחר מהמקום שבו אני נמצאת , ולכן ישנתי ? 
זה מכאיב לי . 
הכל מכאיב לי כבר . 
( כבר לא איכפת לי להישמע עילגת , וילדותית , וטיפשה . 
את הדברים האמיתיים באמת אצלי אני לא מסוגלת לעגן במילים ולא בבכי וכנראה בשום דבר בעולם הזה ) . 
