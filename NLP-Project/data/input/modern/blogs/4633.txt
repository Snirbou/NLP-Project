בית ערבי ישן שהוסב לפני שנים למרפאה לבריאות הנפש , קופת חולים . 
חלונות מקומרים . 
חדרים מרוהטים ברישול . 
אני יושבת שם באחד החדרים ואיתי שתי נשים , מטפלות , יושבות בכיסאות קטנים ממידותיהן . 
גם אני נדחקתי בקושי לכיסא ילדים סביב שולחן קטן ונמוך . 
עננה אפרורית רובצת בחדר , אבל הכל צבעוני ומותאם לילדים . 
ואני כבר לא ילדה . 
בכל זאת הן מבקשות ממני להלביש בובת ילדה ישנה שהן מציגות בפניי . 
אני עושה את זה באי רצון והן בוחנות אותי . 
לא ברור לי מה הן מחפשות בתנועות שלי , אולי יכולת היקשרות , אולי אמפתיה . 
אני מתחילה להרגיש כמו מטומטמת , ילדה מגודלת . 
לא נעימים לי המבטים שלהן . 
בתיאום מושלם הן מתחילות ספק לשיר ספק לדקלם שיר ילדים ישן . 
השירה שלהן מעוררת בי אי נוחות , אני מרגישה כמו ילדה מגושמת שלא משתפים אותה במשחק . 
והן מגבירות את הקול ואת הקצב , כאילו הכל מכוון והן רוצות להוציא אותי משלוותי . 
התסכול שלי הולך וגובר ואני מואסת בבובה . 
רוצה לכתוב שיר , להתריס , לזקק את מלוא המשמעות של ישיבתי בחדר הזה מול הנשים הללו לביטוי אחד : " אני כלי שרת " . 
אני רוצה להוסיף משהו תיאורי לשיר וכותבת : " אני יושבת בחדר קטן ואפרורי " . 
אבל עכשיו זה כבר לא נראה כמו שיר ואני לא מוסיפה לכתוב . 
אני דפוקה ואין לי מושג איך אפשר לטפל בזה . 
כי הכל חדש לי . 
לא חשבתי שאוכל להרגיש ככה , במיוחד לא לאחר התקופה האיומה הזאת שעברתי , שבכלל שכחתי שיש לי רגשות . 
אני רוצה אותו , כל הגוף שלי בוער כשהוא נוגע בי . 
אני נמסה כשאני מסתכלת לו עמוק בתוך העיניים . 
אני אוהבת לשמוע את כינוי החיבה , להרגיש את טוב הלב האמיתי כל כך שהוא מרעיף עליי . 
אני מאבדת את התיאבון מרוב פרפרים בבטן . 
אני מרגישה שאני הולכת ומתאהבת . 
כל כך הרבה זמן לא הרגשתי ככה . 
חודשים . 
אולי אפילו שנים . 
אבל אחרי כמה שעות של בילוי משותף הכל כמו מחמיץ מבחינתי . 
ומתחילה הנסיגה . 
ואני רק רוצה לחזור הביתה , ולהיות לבד . 
ולמרות שהכל טרי הוא רוצה להתקרב אליי , רוצה שאבוא אליו , שנהיה ביחד כמה שיותר . 
ואני אפילו מפחדת להראות לו את החדר שלי , את מאורת דוב החורף שבה העברתי שעות על גבי שעות על גבי שעות , במשך שנים של שינה חסרת תכלית . 
את הבלגן המדכא הזה שאין לי כוח לנקוף אצבע כדי לגרום לו להיראות קצת יותר מסודר . 
או לפחות קצת פחות עגום . 
כי זה לא בלגן של חיים שוקקים וחוסר זמן לסדר , אלא הכל עומד בחדר הזה כמו ביצה סרוחה . 
כאילו מישהו הולך וגוסס בחדר הזה . 
ואני נבהלת מעצמי כשאני כותבת את זה כך , אבל בו בזמן יודעת שזו האמת . 
אני מפחדת שיחשפו אותי . 
אני מפחדת להיות עם מישהו יותר מדי זמן ואני לא יודעת למה . 
אני מתקרבת ומתרחקת . 
והוא עדיין לא מרגיש בזה . 
עוד כשרק הכרנו אמרתי לו שאני זאבה בודדה . 
והוא עידן הכל בדרכו המיוחדת : " שועלונת בודדה " . 
הוא עדיין לא מרגיש עד כמה . 
אני לא רוצה שירגיש . 
אני רוצה אותו כמו שאני מרגישה שהוא רוצה אותי . 
רוצה לבנות איתו משהו יפה ואמיתי , שרק הולך ונרקם . 
ואני לא רוצה להרוס את זה . 
הייתי רוצה לעגן את התחושות המערפלות שלי במציאות , לתת להן ביטוי כלשהו , בלי שהן יערערו אותי ואת הקיום הדל שלי . 
המילים שלי לא חזקות מספיק כדי להכיל את מלוא מורכבות התחושות והמחשבות הללו , ובינתיים אני סובלת . 
מתענה במחשבות שווא מעיקות וחסרות תוחלת ושוחקת את גלגלי המחשבה עד דק . 
הייתי רוצה להפסיק לחשוב . 
לשמור על התודעה שלי צלולה ולאפשר לעצמי לספוג את המציאות כמו שהיא . 
ואני לא מוצאת מנוח , הכל רק שוכך זמנית . 
אני כל כך שונאת את חוסר הגמישות המחשבתי הזה שלי . 
אני כל כך דרוכה כל הזמן בציפייה לאכול חרא מאנשים , שאני נחסמת גם כלפי אנשים שמנסים לעשות לי טוב ומדברת איתם מתוך עמדת התגוננות . 
גם כשאנשים באים אליי בטוב אני כמו לא מבינה מה הם רוצים ממני . 
כאילו לא מתקבל על דעתי שמישהו באמת יעשה משהו עבורי מתוך כוונה לעזור . 
וכשאני כבר מאמינה לכנות הכוונות , אני לא יודעת איך לגמול לאותו אדם . 
גם אם מדובר בלא יותר ממחווה פשוטה , קשה לי לקבל עזרה גם מאנשים שמוכנים לעזור ללא כל אינטרס . 
ולאו דווקא כי זה גורם להרגיש " חייבת " . 
אני מעדיפה לעשות מיליון מעקפים לבד ולא ללכת לבקש משהו מאדם שיכול לחסוך לי אותם בפעולה אחת פשוטה . 
בין היתר כי מושרשת בי התחושה שאני לא ראויה לקבל עזרה או תמיכה כלשהי . 
כנראה שבכל זאת יש פה גם עניין של תחושת " כבוד עצמי " מעוות שלי , וחוסר רצון לקבל טובות מאנשים , אפילו אם מתקבלת אצלי התחושה שהם לא מצפים לתמורה כלשהי . 
קשה , קשה אצלי הקטע הזה . 
האם נכפה עליי להיות זאבה גלמודה למשך כל ימי חיי ? 
