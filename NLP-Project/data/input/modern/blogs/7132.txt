כל מה שאני מסוגלת לבקש לשנה הבאה - שהיא תהיה הרבה יותר טובה מזו שנגמרת עוד כמה שעות . 
מוזר כמה שהשנה האחרונה הייתה משמעותית בשבילי , מכל הבחינות האפשריות . 
אני שונאת סיכומי - שנה , את הזכרונות יש לי כאן על גבי דפי אינטרנט מלאים במילים . 
מספיק לי שאני יודעת שהשתנתי מקיצוניות כזו לשנייה , ובחזרה , ולאמצע . 
והכי טוב ככה . 
התקופה האחרונה היא התקופה הכי הפכפכה שהייתה לי אי פעם . 
אבל עדיף ככה , באמת שכבר עדיף ככה . 
פוסט אחרון לאלפיים ושבע וכל היצירותיות נדפה לי מהידיים כבר מזמן . 
אני יבשה כמו השפתיים שלי עכשיו , כמו הגרון . 
אולי היא לא תחזור אף פעם , אולי זה רק סימן של אדישות מסוימת . 
אולי כיביתי את עצמי כבר מזמן . 
לפחות לא מתתי באלפיים ושבע , וזה כבר משהו אחד טוב שקרה השנה . 
אני רוצה לאהוב שוב באלפיים ושמונה , אני יודעת שכבר שכחתי איך זה מרגיש ומפחדת שזה ממש הלך לי לאיבוד . 
אני לא כל כך פסימית כמו שאני נשמעת . 
אני אפילו לא ממש עצובה . 
אני ממש רוצה לחייך באלפיים ושמונה . 
מחר יש לבלוג הזה שנתיים , הכי הרבה זמן שהייתי במקום אחד . 
מזל טוב . 
סכום הכסף שהרווחתי החודש בבייביסיטר . 
- כל זה הוא רק כי אני מרגישה מחויבות בלתי מוסברת למקום הזה . 
- אני יושבת ביום שישי בערב בסלון של אנשים אחרים , ומקבלת עשרים שקלים לשעה . 
כל מה שאפשר לעשות בסלון של אחרים זה לראות סדרות משעממות בטלוויזיה של אחרים . 
אני תוהה על מה האנשים האלה משלמים לי עשרים שקלים שלמים לשעה , רק כדי שאשב להם בסלון ואגמור להם את הבמבה , אשחק עם הילדים שלהם משחק קופסה ואשכיב אותם לישון בתשע בדיוק . 
זה אף פעם לא קורה בתשע בדיוק , הילדים המכוערים האלה אף פעם לא רוצים לישון . 
ככה הימים האחרונים זזים . 
לא זזים , בעצם . 
בית ספר - אוכל - שינה - בייביסיטר . 
מדי פעם שוקו באיזה בית קפה , אף פעם לא משהו רציני . 
אני אפילו לא מתלוננת אבל כולם חושבים שכן , כי כולם כבר התרגלו . 
אני נותנת את ההכי טוב שלי ועדיין מסתבכת בין האצבעות ורק רוצה להיעלם בין השמיכות , במיטה , בשקט , לא להיות כאן . 
אני מצוננת , קמתי היום בשמונה ועשרים אחרי שאתמול הלכתי לישון מוקדם מדי . 
אני מצוננת וכואב לי הגרון , אני מקווה שזה לא יהיה גרוע יותר , אין לי מצב רוח לדברים האלה . 
השבוע האחרון הולך כאילו אני מנסה להתקדם ומישהו מתעקש לדחוף אותי אחורה ממש . 
ככה בדיוק . 
לפחות אני מתחילה להיות סגורה על עצמי בתחום אחד , וזו התקדמות יפה בהחלט . 
אני רוצה להאמין שהרושם שאני יוצרת לגבי הילדותיות שלי הוא לא עד כדי כך מדויק ומתאים למציאות שאף אחד חוץ ממני לא מכיר . 
אני יודעת שאני גרועה עכשיו יותר מתמיד . 
למה כשאתם שמחים יותר אתם מרשים לעצמכם להיות הפוזה הכי גדולה שיש ? 
אני נחנקת בין הצורך לנוח ולהתעסק בדברים שאני אוהבת , לבין המצב הזה שאני צריכה ללמוד וללמוד כל הזמן , ואני כל כך שונאת את זה ולא רוצה . 
חורף והמזגן על חום וזה חונק וכבר אי אפשר לנשום . 
אי אפשר לחיות בין טיפות הגשם שנוחתות על השפתיים , ובמקום ללקק אפשר רק לנשוך ולחכות שירד הדם , רק בשביל לבדוק שהכל עדיין עובד כמו שצריך , ורק כי אני כל כך לא מחוברת לעצמי מאז החזרה הזו ללימודים שאני כבר לא בטוחה בשום דבר . 
הכל מעורפל עכשיו , כמעט כמו השמיים בבוקר , כשמתעוררים לזריחה ומד הטמפרטורה מראה על שלוש מעלות , ואני תוהה איך אוכל לזנק הכי מהר שאפשר מהפיג'מה לסריגים , רק בשביל לא לקפוא מקור . 
היתרון היחידי בחורף הוא חסרונם של הנמשים . 
זה או שקר מדי או שחם מדי , ואין אמצע , וזה כמו כל דבר שאני מרגישה , קיצוני מדי . 
הכל קיצוני מדי , ושום דבר קיצוני הוא לא נכון . 
איך זה שכל פעם אני נופלת לאותו הבור , בכל פעם שזה מתחיל לעבור אני חוזרת פנימה , עוד עמוק מקודם , אפילו שלא האמנתי שיש אובססיה עמוקה יותר מהקודמת . 
יום אחד זה כבר לא יהיה כאן , ואני אהיה כלום , כי כל מה שאני יודעת זה להיות אובססיבית ולקוות שזה ככה גם בחזרה , ולדעת שזה לא . 
לדעת שזה מתפורר , שאני אפילו לא מחשבה קטנה אחת . 
לנשוך את השפתיים ולשתוק . 
19:59 נמאס לי שכולכם כל כך הרבה יותר טובים ממני , נמאס לי שלכם יש משמעת עצמית ענקית ולי אין , נמאס לי שחושבים שאני טיפשה שלא מבינה שום דבר , נמאס לי שאין לי חברים ושאני שונאת את אלה שיש לי , נמאס לי שאת כזה בן אדם מחורבן ומטופש , נמאס לי מכם ומכולכם ומאמא שלכם ומהחרא שלכם ואני שונאת כשאתם יותר טובים ממני בכל כך הרבה . 
