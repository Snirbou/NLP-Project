זה כמעט מרגיש כמו משהו אמיתי , אבל בסופו של דבר אני חייבת לחזור להרגשה המוכרת הזו , לריקנות הזו , כל הכלום הזה שהוא אני . 
אולי עד עכשיו זה היה שקר . 
בכל זאת , בכל פעם שהסתכלתי במראה רק רציתי להקיא . 
אולי לקחתי את ההרגשה האיומה הזו מהמקום שהיא הייתה בו ורק העברתי אותה למקום אחר . 
זה לא משנה , אבל . 
זה לא משנה כי עכשיו הכל שוב מרגיש ככה , ומתחשק לי לשכב במיטה ולהתקפל ולהרגיש שוב את העצב הגדול הזה שמונע ממני לנשום בכלל . 
אני מתגעגעת לדמעות , לשקיות מתחת לעיניים , לחנק הגדול הזה , לעיניים שאומרות הכל - אני כלום . 
אולי פעם היה כאן משהו , ועכשיו כל מה שנותר מאחור הוא השאריות הקטנות האלו שלא נותנות שום דבר . 
אני לא מבינה אנשים שמסוגלים להיות מרוצים , ושלמים , ושמחים לאורך זמן . 
לא מתחשק לי יותר להיות כזו . 
ולא אכפת לי . 
עכשיו לפחות אני מסוגלת להגיד שאכפת לי . 
כבר לא כל כך ריק כמו קודם , בדרך כלל . 
מוזר לראות שמחשבה אחת משנה את הכל , שמספיק לי להגיד לעצמי " לאף אחד לא אכפת , אף אחד לא מסתכל " ואני בן אדם אחר לגמרי ממקודם . 
בכלל ניתקתי את הקשר עם השער הכי גדול שלי לריקנות ההיא - כל עניין המחשב הזה . 
אני מדליקה אותו פעם ביומיים , שלושה . 
לא יותר מדי . 
יש חיים גם מחוץ לבית , והרבה יותר נעים ככה . 
ולא אכפת לי שברגע שלא ריקני בפנים גם הכתיבה בורחת , כי זה לא שווה את זה . 
ואפשר למצוא מספיק דרמטיות בחיים גם בלי זה . 
והאמת היא שבשבוע האחרון התגברתי על הרבה מאוד דברים שלא חשבתי שאני אתגבר עליהם , וההרגשה היא הכי נעימה שהייתה לי בתקופה האחרונה . 
מתחשק לי לחזור לבדים הקלילים של חצאיות שאנטי צבעוניות וגופיות של קיץ . 
בגדים של חורף לא מחמיאים לי . 
אולי יום אחד אני אפילו אוהב את עצמי . 
נגמרו לי המילים . 
בכל רגע שאני לוקחת משפט וחושבת לכתוב אותו ולפתח אותו , המילים נמסות ונוזלות ולא נשאר מהן שום דבר . 
הכל פשוט נשאר באותו המקום , אין דברים חדשים לכתוב עליהם . 
דברים טיפה יותר טובים עכשיו , אני חושבת . 
אני לא מתגעגעת לשום דבר שהיה , אבל אני ממש רוצה שיהיה משהו כבר . 
אני כזו נקבה של מערכות יחסים . 
לא , בעצם , אני פשוט נקבה . 
אמנם לא גרועה כזו של לבבות וקיטשיות מעוררת בחילה , אבל גרועה מספיק בשביל להתבכיין כל החורף הזה שאין לי אף אחת לאהוב . 
שאר הדברים לא מעודדים במיוחד , באים והולכים . 
אני לא מקובעת על שום דבר כי אני יודעת שזה ילך , וזה יחזור , ואז יבוא משהו אחר . 
אני לא מחפשת את האושר הגדול הזה ש - כאילו - בא בסוף , אלא מנסה ליצור לי רגעי אושר קטנים ממש , אבל כשהם באים בכמות מספקת הם מסוגלים לספק אפילו אותי . 
מאסתי בסיבוכים של עצמי , עכשיו כבר לא בוכים לפני השינה . 
