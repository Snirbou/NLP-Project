אני חייבת לשפוך את זה הפעם . 
כי השיעור נהיגה שהיה לי היום כמעט מוטט לי את העצבים . 
כבר חודשיים אני מנסה ללמוד את מלאכת הנהיגה הזו , שעבורי היא כל כך מלחיצה . 
הרבה פעמים כשאני נוהגת , הכל כאילו מתערבב לי , הנתיבים , הרמזורים , התמרורים , הפניות ואני נלחצת עד למצב של שיתוק מוחלט , שאני נעשית חסרת אונים ומרגישה שאני עומדת לאבד שליטה , על הרכב , על הגוף , על התנועות שלי ואוטומטית בולמת בחדות . 
משיעור לשיעור אני מרגישה לחוצה יותר ויותר , אני מאבדת ביטחון עם הזמן במקום לרכוש אותו . 
כמובן שגם הנוכחות של המורה מלחיצה וזה גורם למעין חרדת ביצוע , אבל אני מרגישה שהעניין הזה עמוק ורחב יותר . 
לדוגמה . 
בשיעור הראשון נהגתי במגרש ריק . 
מרוב התרגשות עשיתי הרבה טעויות , התבלבלתי בין כיוונים , פספסתי פניות . 
בלבלתי בין הגז לברקס . 
אחרי מספר פעמים כאלה באותו שיעור , המורה שלי גחגך מעט על חשבוני ורמז כל מיני רמיזות על הקוארדינציה הקלוקלת שלי . 
אז במודע או שלא במודע החלטתי שהוא חושב שאני טיפשה ושאין לי סיכוי וכעת אני כמו מגשימה את מה שאני חושבת שהוא חושב אודות הנהיגה שלי . 
וזה מדהים באיזו קומפקטיות אני נכנסת לכל נישה שבונים לי . 
ברגע שמישהו מחליט עבורי מה אני , אני משתפת איתו פעולה , לטוב ולרע . 
אני לא תמיד מצליחה לשלוט בזה . 
עייפתי מזה עד מיאוס . 
נשבר לי . 
אני נותנת כוח לאחרים להשפיע עליי , מאפשרת להם להחליש אותי . 
גם אם זו לא הכוונה שלהם . 
גם אם פשוט יש להם רושם מסויים עליי , אני אפילו מבלי משים אגרום להם לבסס אותו עוד יותר . 
אני עלה נידף ברוח . 
תעשו עליי " פווווווווווווווו " ואני אעוף לכל כיוון שתבחרו . 
אני מכונה ארורה ומתוסבכת עם עצמה אבל מותאמת למשתמש . 
הקול שיבקע מגרוני יהיה הקול שתבחרו לי . 
דקיק ומאולץ , רך או עבה ודעתני . 
אני אראה לכם עדינה ושברירית או חזקה ואקטיבית . 
זריזה או איטית . 
אעטה על פניי את פרצוף " עלובי החיים " או את החיוך הביישני האופייני . 
את תחומי העניין שלי אחשוף לפי הרושם שתרצו לקבל ממני . 
כשתחלקו איתי משהו , אסכים איתכם בכל פה , או לחילופין אביע דעה נגדית ואנסה לחנך אתכם . 
כי לפעמים אני מרגישה ריקה . 
מדיעות , רעיונות , מחשבות . 
אז מבלי משים אני מוצאת את עצמי מביעה מחשבות ורעיונות שכבר שמעתי פעם . 
אני לא יודעת מה עושה לי טוב . 
אני לא באמת יודעת מה מרגיע אותי . 
כבר שכחתי מי אני . 
אני יודעת ש " אני " נמצאת איפשהו שם באמצע קשת הרגשות הקיצונית הזו . 
אף פעם לא הצלחתי למצוא את האמצע הזה . 
היום עברה לי מחשבה מוזרה בראש . 
חשבתי לעצמי שהכל היה שלם יותר אם היתה בעולם איזו תודעה שאוהבת אותי . 
חלמתי על גשר שבנוי מעל נהר ושיירת אנשים העוברת בו במהירות . 
בחלום זו היתה מעין סצינה מתוך סרט ועלתה בי תחושה מעורפלת שהשחקנים שרצו בסרט הזה לא עשו זאת מרצונם החופשי , מישהו הכריח אותם לסכן את עצמם בשביל לצלם את הסרט , כאילו הם היו עבדים.עם כל פסיעה שלהם הגשר מאחוריהם מתמוטט עד שהם מגיעים לגדה , ואז אני מבחינה שאחד האנשים נופל למים ואני רואה את זה מהצד ושמחה כי בחלום הוא היה אדם רע ( נדמה לי שהוא היה הבמאי של הסרט וזה שהכריח אותם לרוץ על הגשר המתמוטט ) . אבל אחרי כמה שניות מתברר לי שזה היה ילד קטן אפרו אמריקני והוא צף על פני המים ומסתכל בי במבט תמה . 
