הדלתות של הבית כמו גם כל האופציות פתוחות . 
הקולות עוברים - לא עוברים מהרחוב והשכנים במרפסת . 
אני חולמת על הערסל וכרגיל שומרת על הזכות שלא לאבד שליטה . 
צוחקת אל מול המראות המחולקות שלו בשעה שהוא מדביק נשיקות ומדגדג בזיפיו , ואומר לי באנגלית המשומנת שיותר מושלם מזה לא יכול להיות . 
כתמי השמש על גבי מרקע הטלוויזיה נפרשים לפני במנח חדש לגמרי , על אף השעה הישנה והמוכרת , וזה כבר אומר לי שהכל אחרת . 
בסטודיו המערכת ממשיכה לנגן גם אחרי שמוציאים את הדיסק , והשירותים ברוב אדיבות מורידים את המים בכל פעם שאני נכנסת לתא , אך לעולם לא כשאני יוצאת ממנו . 
זה אותו ים כמו תמיד , רק שהפעם אין מדוזות וגם החברה שונה , אותה האוניברסיטה אבל החוגים אחרים , והשנה היא השנה הבאה ביחס לזו הקודמת . 
רק אני אותה אני , ואפילו זה לא בטוח . 
אני לא בטוחה מתי זה קרה בדיוק , ואיך לא שמתי לב שהפסיק להיות לי רע . 
לרגע לא מבולבל פחות , אבל מסתבר שתקופת האבל חלפה , ושרדתי , וכמו תמיד אין ברירה אלא להמשיך הלאה . 
להמשיך מתוך הידיעה שהלאה היא לא תמיד מילה גסה או מחלה ממארת , אבל גם לא איזו תרופת פלא שתמחה את העבר . 
ודנה אצלי בראש , ואייל וגם קצת כל מיני אי אילו . 
ומעל לכל הדברים שאמרנו במילים ולא , ואלו שלא אמרנו כלל , אבל עוד צריכות להגיד . 
והפרספקטיבה , שמשמעותה הבלתי נמנעת היא זמן , ואם אני מוכנה לתת למשהו זמן ולראות אז ... 
.. 
. 
מדהים איך בשנייה שמסתיימים המבחנים אני מאבדת כיוון לחלוטין . 
יותר אין לי סיבה טובה לשבת בבית 4,6,9 שעות ביום ולקרוא ולקרוא ולכתוב ולפתור . 
זה כאילו שברגע שזה קרה עלו וצפו כל הדברים שאמרתי שאתעסק איתם כשיהיה זמן , והייתי בטוחה שאני ממש רוצה לסדר אותם כבר . 
כרגע : אני מחכה . 
מחכה לצבא . 
מחכה לרופא שיניים . 
מחכה לסוכנות נסיעות . 
מחכה לעדשות . 
הפסיכולוגית שלי לא עונה לי . 
תמר לא מתקשרת אלי . 
אני מפחדת . 
שלא אוכל לרקוד . 
מפחדת מלהצטרך ללכת לצבא . 
להרשם לקורסים באוניברסיטה ( כי הם החיים ) . 
מלהתחיל שוב לעבוד . 
מלהשאר בבית . 
מלהיות לבד . 
מלא להצליח להתאהב יותר . 
ודוחה את הטלפונים , ואת מס הכנסה וההרשמה לאודישן . 
וכל - כך רוצה שתהיה משמעות . 
