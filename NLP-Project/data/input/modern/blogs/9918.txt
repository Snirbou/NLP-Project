ופתאום אפשר ללבוש את החצאית הלבנה ולזרום בקלילות מסחררת של קיץ . 
ויונתן חזר לישון לעוד קצת כי הוא שוב הלחין כל הלילה של אתמול , ואני רצה לחדר כל כמה זמן בשביל לבדוק אם לא קר לו עם המאוורר על עוצמה 1 , ואם השמיכה עדיין מגיעה לו עד לאף כמו שהוא אוהב . 
פתאום יש לי זמן לשים לב לגלקסיה הלבנה עם מליוני הכוכבים שנוצרת בלמעלה של הכוס כששופכים לתוכה קולה מבקבוק מרוקן . 
כבר לא חושבת על לימודים כמעט בכלל , כי איך אפשר לחשוב על מתמטיקה שנמצאת במרחק של שלושה שבועות כשיש את כל היופי המבריק הזה במרחק של יד פרושה אחת . 
ועכשיו יש לי זמן לעשות הרבה ספורט כמו שתמיד אהבתי ושום דבר לא יושב לי על הנשמה בגלל זה כמו לפני שנתיים , ורק לחשוב על כמה שהכל הרבה יותר טוב מאז . 
אתמול בהליכת בוקר ראיתי זוג חיילים מחובקים מאחורי החנות שבה אני ומאיה היינו קונות ליקריש והידיים שלו צעקו שהן לא יתנו לה ללכת ורציתי לצלם את זה או לפחות לכתוב את זה אבל כשחזרתי הביתה כל מה שיכולתי לעשות הוא לא להפסיק לחייך . 
ואולי היום אני אצא לצלם . 
בגן קלאוזנר , או בכל מקום אחר אליו ייקח אותי האספלט המסמיק מחום שנפרש תחתיי . 
אני רוצה להתחיל לתעד אנשים . 
בכולם יש משהו יפה במיוחד כמו עיניים יפות במיוחד או לחיים יפות במיוחד או שפתיים שאומרות " אולי " או " מחר בבוקר " ונשמעות יפה במיוחד . 
ועכשיו כבר כמעט אחת וזה אומר שעברה חצי שעה מאז השעה האמיתית שבה הייתי אמורה להעיר אותו , ועוד כמה שניות אני אזכה לראות את העיניים שלו נפקחות אל תוך עולם שכולו קיץ בפעם השניה היום , ואולי בכלל אסע לים . 
[ בוקר-צהריים , של היום ] . 
- אני מרגישה נשית וזה עושה לי טוב . 
