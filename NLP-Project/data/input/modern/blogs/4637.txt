שטף של חלומות מוזרים , חתול ירוק עיניים מנסה לתקוף אותי והשאר פרח מהזיכרון או הודחק . 
וריח הבושם המרקיב הזה עדיין עומד בחלל האף . 
משהו פה מוזר . 
היחס שלו אליי מוזר . 
הוא אינו מבקש ממנו דבר ותובע ממני הכל , בו זמנית . 
רגע אחד הוא מאדיר אותי במחמאות וכמעט בו בזמן משווה אותי לסוליית נעלו . 
לפעמים אני מרגישה שהוא משליך עליי רגשות שלו , טוען שהוא מרגיש אותי בנפשו , שהוא יודע מתי רע לי גם כשהוא לא מדבר איתי כמה ימים . 
אני כלל לא קשורה אליו רגשית או נפשית , אבל מרגישה כבולה לקשר עצמו במידה מסויימת . 
לא יודעת אם לנתק את הקשר הזה , אבל משהו פה לא נראה לי . 
לא הסתרתי ממנו את הדברים , אמרתי לו שהקשר הזה עושה לי רע , אבל לא יכולתי להסביר למה . 
שאלתי אותו אם הוא למשל , מסוגל להסביר למה הוא אוהב או שונא בנאדם . 
הוא אמר לי שאינני שפויה , שדברים כאלה בהחלט אפשר להסביר . 
אבל איך אסביר את התחושות הלא טובות האלה שיש לי אחרי כל פעם שאני נפגשת איתו , את העייפות הזאת ? 
הוא לא אדם רע , אבל אני מרגישה שהוא נאחז בי באופן כלשהו . 
לשם מה הוא זקוק לי והאם אני זקוקה לו באותו מידה . 
אני תשושה . 
חסרת אנרגיות . 
ולא מעייפות פיזית . 
ישנתי כמו שצריך ומעבר לזה . 
זה המקום הדפוק הזה בצבא משפיע עליי לרעה . 
שוחק אותי נפשית , הורס לי את הלב . 
יש לי מועקה תמידית בחזה . 
אני מרגישה כמו כלי ריק . 
ברגע זה , כמו ביותר מדי רגעים , אני מרגישה שאין לי מקום בעולם ושהחיים לא כדאים . 
כבר זמן רב אני מנותקת מכל הקשר חברתי , אנושי , חסרת כל עניין במתרחש סביבי . 
גם כשאני שם , אני לא שם . 
האנשים , אפילו אנשים כביכול קרובים , מאכזבים , מרתיעים בבורותם , בחוסר רגישותם . 
הסבל שלי , של כל אחד אחר מלבדם משעשע את חלקם . 
בדרכם הידידותית והידידותית פחות הם מנסים לדרבן אותי לצאת מהבעסה , לחייך . 
הקרובים יותר מנסים להצחיק אותי בסיפורים מבדרים , חיקויים , הסחות דעת עליצות למיניהן . 
הם לא מבינים שזה כמו לנסות להזיז באופן מכני רגל של נכה . 
זה לא יגרום לו להרגיש אותה , או ללכת באמת . 
זה אפילו לא אומר שאיכפת להם . 
אלא שהתגובות שלי , העצב , אנחות היאוש , המבט הכבוי - כל זה נראה להם חסר פרופורציות . 
תנועות הגוף הבהולות והמשותקות לסירוגין שלי , הדיבור הקטוע והלא אחיד טונאלית , כל אלה זועקים לאוויר שאין לי . 
למרחב הפנימי השליו והרגוע יחסית שיש לרוב האנשים שמצליחים לנוע בעולם הזה בצורה סבירה . 
אני חייבת להודות , ברגעים כמו אלה אנשים כקולקטיב מגעילים אותי במידה כזו , שקשה לי להיות במגע כלשהו גם עם אנשים כביכול קרובים אליי . 
זו תחושה מוזרה . 
הרי גם אני אדם , וברגעים כאלה אני מזהה ושונאת גם בעצמי כל התגלמות של אנושיות מהסוג שדוחה אותי . 
המונח בחילה קיומית , על אף היותו מפוצץ מעט , כנראה לא יכול לתאר יותר טוב את מה שאני מרגישה . 
אני שואלת את עצמי מה בעצם מפריע לי , מה הכי מכאיב לי ואין לי תשובה חד משמעית . 
כי בעצם לא אמורה להיות פה תשובה כזו . 
הרי הכל נגזר מהכל . 
אני רק יודעת שאין לי שמץ של מושג איך לצאת מהסבך הזה , נשאבתי לתוכו עמוק מדי והוא כבר מרכיב את רוב האישיות שלי . 
ויש לי רק משאלה לנחמה כלשהי , משהו רוחני - רגשי שיהיה רק שלי . 
משהו שאף אחד לא יוכל לקחת ממני . 
( כי את כולי מערערים אותי ולוקחים ממני יום יום כשאני מחליטה להקים את עצמי לעוד בוקר של התמודדות כואבת ומעיקה עם החיים האלה . 
בניגוד למה שאומרים , זה לא נעשה קל יותר מיום ליום . 
אצלי לקום בבוקר אף פעם לא הצליח להפוך להרגל . 
) אין לי מקום בתוך עצמי לברוח אליו כדי להירגע . 
המקומות בתוכי מסוייטים מדי , כואבים מדי , סטטיים מדי . 
אני רוצה נחמה . 
