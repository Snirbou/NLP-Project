כשאתה גדל בבית פולני , אתה לא מדבר על סקס . 
לא . 
כשאתה גדל בבית פולני אתה לא מדבר . 
מעולם לא דיברתי עם ההורים שלי . 
היחסים שלי עם האחים שלי הצטמצמו לכדי בריחה מהמכה של אחי הגדול , ותפיסת אחי הקטן , כדי לתת לו כאפה . 
שילמד , הפרא . 
הרהיט הכי חשוב בבית פולני , היא הדלת . 
כי היא יכולה להיסגר כשצריך . 
ורוב הזמן צריך . 
והיום ? 
היום , הכי קשה לי בעולם לדבר . 
היום , הכי קשה לי בעולם לדבר על סקס . 
אני בן לשב"כ הפולני . 
אמא שלי אחות . 
כבר לפחות תשעים שנים שהיא אחות . 
כן , לפחות . 
הייתי ילד פרא . 
פרא אדם שקופץ על כל אבן , ושובר כל עצם שיש בגוף . 
והיה לי מנוי קבע במחלקה שם . 
כולם כבר הכירו אותי . 
'הנה הוא שוב פה . 
מה נשבר היום ? 
' . 
אבל זה לא הסיפור . 
כל מורה שהיתה לי , וההדגשה היא על המילה * כל * מורה שהיתה לי , עברה תחת ידיה של אמא שלי . 
לזו היא עקרה ציפורן , ולזו גיבסה את היד , ולזו אלוהים ישמור אני מפחד אפילו לדמיין . 
באסיפות הורים בתחילת כל שנה , תמיד , אבל * תמיד * , הייתי שומע את המשפט הקבוע - 'אוי, את נורא מוכרת לי מאיפהשהו ' . ואמא שלי היתה מחייכת בשקט ואומרת 'כן. עקרתי לך ציפורן ' . אחרי זה הן היו מספרות לה הכל . 
הכל על הילד הנפלא שלה . 
אני לא יכול לשכוח אסיפת הורים אחת מיוחדת , שפשוט ברחתי באמצע . 
אמא שלי ידעה את כל הסודות שלי , גם בלי שדיברנו . 
היא לא היתה חוקרת אותי . 
אבל ידעה . 
וכששאלתי אותה 'אבל אמא , מאיפה את יודעת ? 
! ' , היא היתה מחייכת חיוך קטן . 
היום אמא שלי כבר מבוגרת . 
עוד מעט בפנסיה . 
החיים שחקו אותה . 
אני יודע שהיא אוכלת את הלב שאף פעם לא דיברנו . 
אבל אני כבר לא יכול . 
זה בטבע שלי לשתוק . 
ואני הכי שבעולם רוצה לשבור את זה . 
ואין פה מישהו שבאמת חושב שאני אפתח את זה לדיון , נכון ? 
: - ) בזמן האחרון אני אוהב לצלם . 
התגלגלה אלי מצלמה ישנה ששכבה באחת המגירות וחיכתה שמישהו ימצא בה שימוש . 
מאז אנחנו לא נפרדים . 
אני אוהב בעיקר צילומי מאקרו , שכמו מקפיאים את הזמן ומגלים עולם חדש . 
קשה לפספס איתם , כל זמן שהידיים עוד לא רועדות כמובן . 
הכל נזיל . 
לרגע אחד אתה חושב שיש לך הכל , ובשני - כלום . 
אזכרה כמו כל האזכרות . 
ודווקא בכניסה לבית הקברות סבתא שלי נראית חיה מתמיד . 
מרימה ראש , צועדת בין המצבות . 
מזהה את הקברים של ההורים שלה , ושל ההורים של סבא שלי , חתן השמחה . 
אבא שלי לוחש אותיות נשמה , והקול שלו נבלע במנגינה צועקת של חזן - שנקנה - בכסף , מהקצה השני של בית הקברות . 
פחות ופחות אנשים מגיעים בכל שנה . 
והטיול המסורתי בין המצבות מתארך יותר ויותר . 
שבת בצהריים . 
גן השעשועים שבקצה המושבה , נטוש . 
כמעט . 
איש ואישה עם העתיד מאחוריהם , יושבים על ספסל עץ שבור , מפצחים גרעינים , מסתכלים לשמים ושותקים . 
היא לובשת שמלה שחורה שמצליחה בקושי להסתיר הריסות של חזה שאם רק יתנו לו , יפול לרצפה . 
הוא עם חולצה פרחונית פתוחה , שיער שחור ותספורת א - לה אלי אוחנה בימיו הטובים . 
למטה בחול , כבר גדלו להן שתי ערימות לא קטנות של קליפות . 
הם יושבים ושותקים . 
אחר כך יקומו , ילכו בלי לדבר , יפצחו גרעינים וירקו את הקליפות הצידה . 
אני אוהב להסתכל על אנשים . 
בעיקר אלה שנראים כאילו הם חיים בשולי הדרך . 
לא בתחרות . 
כל קמט מסתיר סיפור . 
לפעמים אני מקנא בהם . 
בלי הרבה חלומות , בלי הרבה אכזבות . 
טוביה ושרגא היו תאומים זהים . 
שרגא גדול מטוביה בשלושה חודשים . 
טוביה נולד במזל עקרב , ושרגא סתם חסר מזל . 
בעצם לא . 
לא סתם . 
לשרגא לא היה מזל בכלל . 
אנטי - מזל . 
חור שחור . 
כששיחקנו 'עץ או פאלי ' למשל , הלירה תמיד נפלה לו הפוך . 
כשבחר עץ , היא נפלה על הפאלי , וכשבחר פאלי , היא נפלה על ה עץ . 
אני זוכר פעם אחת ששרגא החליט להתחכם , ואמר שהוא בוחר עץ , ובלב בפנים , עמוק בפנים , לחש פאלי . 
בפעם הזו המטבע נעמדה על הצד . 
אבל בעצם לא על זה רציתי לספר . 
זה סיפור לפעם אחרת . 
עכשיו , ממש לפני הנקיונות של פסח , נזכרתי בסיפור שאמא שלי סיפרה לי לפני המקלחת . 
זה הסיפור על טוביה ושרגא , זוג תאומים זהים . 
כלומר , בערך זהים . 
מעולם לא נולדו שני תאומים זהים שונים כל כך . 
לשניהם היה אותו הגובה , ושניהם שקלו אותו הדבר . 
לשניהם היה אותו קול חורק , ואותם מצמוצים בעיניים . 
אותו חיתוך דיבור , אותה בלורית שיער . 
כן , היו הם מאותו הכפר . 
תאומים זהים למעט הבדל אחד . 
טוביה היה איסטינסט , ושרגא - נו , שרגא לא . 
הפוך . 
שרגא שנא את המקלחת . 
הוא פחד מהמים , ורעד מהסבון . 
שרגא היה הילד הכי מלוכלך ברחוב . 
בעצם , הוא היה הילד הכי מלוכלך בשכונה . 
ככה אמא שלי סיפרה לי . 
ופעם אחת , בליל ירח מלא , עם מליון כוכבים בשמים , כשטוביה ושרגא הלכו לישון , כל הנחשים והנמלים והג'וקים עלו מארגז החול ובאו לחדר שלהם . 
הם זחלו בשקט בשקט למיטה של שרגא , ונכנסו מתחת לשמיכה , ו ... 
.. 
. 
שרגא היה מלוכלך כל כך . 
ממש מצחין . 
הם מיד ברחו , והלכו למיטה של טוביה , וטרפו אותו . 
כן . 
ככה בדיוק בערך , אמא שלי סיפרה לי , כל יום לפני המקלחת . 
חג שמח לכל מי שעובר פה , בטעות או לא . 
