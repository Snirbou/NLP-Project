קשה לי לדבר על עצמי בגוף שלישי , ורגע מאוחר יותר לומר שאני כנה לחלוטין , משום שזה שקר בוטה . 
מצד שני זה בדיוק מה שאני עושה . 
לא כי אני שקרנית פתולוגית בכלל , אלא פשוט כי יש דברים שלא צריך להגיד אותם . 
גם אם באמת רוצים . 
ורוצים . 
ואם כבר , אז רוצים כל מיני דברים . 
כמו להצליח לעשות שיעור ריקוד כזה או אחר ( יומיים ברצף ? 
! 
אלוהים כניראה לא נדיב במיוחד למי שלא אוהב אותו . 
או שהוא לא קיים , נניח ) , או לקבוע עם אי אילו אנשים , אלא שלא תמיד הכל מצליח . 
ואני כבר מתחילה להרים ידיים . 
ואפילו לוותר לעצמי על זה שאני מרימה ידיים , שזה כבר ממש קיצוני . 
אני מתחילה לפחד מהרוח שלא עומדת ללטף את המפרשים שלי . 
האם אני עומדת להצטמק ולהאפיר עד שלא יוותר ממני דבר ? 
תנו לי לשבת ולכתוב כל היום . 
אני רוצה עשן בריאות ומוזיקה שתחריש את האוזניים . 
לזוז , לרעוד ולנטוף זיעה . 
טוב לי כאן עם השירים הנוירוטים שלי והעמדת הפנים של שקט בראש כשהכל בחוץ רועש . 
אבל בשביל לפרוק אני צריכה לטעון קודם . 
המון גירויים פסיכדליים שימלאו אותי בשביל שיהיה מה לתת . 
אז בחרתי לקחת רכבת כדי לסעוד תחת עץ תות ענקי ובוגונוויליות . 
אני צריכה להתחיל לבחור באופציות הקשות על פני הטריוויאליות . 
אתמול הייתי לרגע אחד אמבר . 
לא הצלחתי בשום פנים ואופן לעשות פאסה ואז שאסה , והסתכנתי בלעוף מן השיעור . 
לשעה וחצי הוחזרתי לכיתה ט ' , גיל 15 . 
לבשתי בגד גוף בצבע אפרסק וגרביונים שחורים , אספתי את השיער לעגבנייה , והפרצוף שלי היה עגול כדלעת . 
אני לגמרי לא בטוחה מי היא אמבר , ומה יכול היה לגרום לכך שהתבלבלו בינינו , אבל אני כן יודעת שאתמול היו משוכנעים שאני פיצי - פצפונת . 
כשהייתי בת 15 היה לי גשר נוראי על מעט מדי שיניים . 
הגבות שלי דמו לתולעי משי קטנות ומתפתלות , היו לי הרבה יותר מדי שערות על הידיים . 
קו שיזוף עקום , שנמשך עד לאמצע הירכיים , מפני שלא הייתי מוכנה להכנס לים בלי מכנסונים . 
בוודאי אמרתי משהו על שערות וקו ביקני , אבל הסיבה האמיתית הייתה סימני מתיחה ורדרדים שלא הסכמתי להשלים איתם . 
השיער שלי היה ארוך וחסר צורה , בהיר מאוד בקצוות . 
נמשים שעטרו את אפי ולחיי ושנאתי בכל מאודי . 
היום אני מתגעגעת אליהם . 
אני חוששת שלא הייתי יפה במיוחד . 
היו לי רגליים שדמו לרגלי פלמינגו , ובאופן כללי נראיתי כמו קריקטורה של משהו . 
אבל הייתי מאושרת . 
העזתי לחייך את החיוך האווילי שלי , ואהבתי את מי שאני . 
או שאולי בעצם לא . 
אולי אני עושה אידיאליזציה לכל העניין , כי נידמה לי שזאת מי שהייתי . 
ייתכן שבכלל התעללו בי בצורה מדהימה ושהייתי חוזרת כל לילה ובוכה תוך כדי עשיית שיעורי בית . 
הייתי ממשיכה לבכות עד שהייתי נרדמת . 
אם הייתי נרדמת . 
אולי דווקא הייתי חסרת בטחון , וכל יום מחדש הזכירו לי עד כמה שאני כלום , עד כמה אני אפס . 
וגם אז הייתי משוכנעת שאם רק אחייך כל הזמן , הכל יהיה בסדר . 
הכל יהיה בסדר . 
אז אתמול לרגע אחד יכולתי לדמיין שאני מי שאני היום , עם כל השינויים שעברתי בדרך וכל החוויות . 
ועם כל המטען הזה לנסוע בזמן , ולעשות את הכל אחרת . 
לא להיות עצובה בצורה אלגנטית ושנונה . 
להיות עצובה ולהיות מסוגלת להגיד את זה . 
לא לפחד תמיד מלהגיד שלפעמים הכל רע . 
לא רק בסוגריים ובשולי השורות . 
לפעמים אני מצליחה לישון שמונה שעות רצוף . 
לפעמים מתהפכת עשר פעמים בשעה ולא מצליחה להכריח את עצמי לנוח רק עוד קצת . 
קצת . 
כי כבר אור בחוץ , ותכף היום הזה יתחיל . 
רק שלא אאבד אף שנייה , אף רגע . 
אין שום ספק שאני מעדיפה התחלות על סופים . 
סופים צריכים להיות מהודקים ומסוגרים . 
הם כל - כך סופיים ומיותרים . 
הייתי רוצה שדברים יחליקו למקומות הנכונים כמו בזירת קרח . 
שיהיה רצף בלי שום קיטוע . 
שלא יהיו נקודות . 
שלא נצטרף לחזור על כל הריטואלים של סיכום ופתיחה . 
שלא נצטרך לישון . 
כמו כשהיא אמרה לי לשכוח הכל ולרקוד . 
זה עשה את כל ההבדל . 
