מתקן המלח שכב על השולחן בדממה . 
בעודי יושבת על כסאי , עיניי מתרוצצות בעקבות התסריט הדמיוני , בו המלחיה מתגלגלת לאטה , ונופלת בזהירות על ברכיו של השמן הזללן . 
הוא לא שם לב לדבר מלבד לצלחת האוכל שלו . 
אמי נועצת בי מבט תמוהה , ומאטה את קצב לעיסתה עד אשר בולעת ומפסיקה כליל . 
מכחכחת בגרונה , ובאלגנטיות הראויה מושיטה את ידה לעבר המפית , וחוככת במגע את קצותיה המקופלות , עם שפתיה . 
מבטי עודנו עומד מכוון לבטנו של השמן , שהרי לכיוון ההוא התגלגלה המלחייה . 
אולם מבטה של אמי חודר לתודעתי ומעירני מן החזיון . 
אני שולחת בה מבט חזרה . 
הכל שקטים מסביב לשולחן . 
ואני חוזרת לאחוז בסכין ובמזלג שעל צלחתי , על אף שקודם לכן הונחו באופן המקובל כסימון לשובע . 
כשמבטיהם של כלל היושבים הוסרו ממני , חזרתי להביט במלחיה , שעדיין הסבה את תשומת לבי . 
איש לא השתמש בה שוב ועל כן נותרה שוכבת במקומה . 
אם הייתה עומדת והייתי מותחת קו בינה לביני , המשך הקו היה מגיע לאפו של בן דודי בן השבע . 
עדיין אינו בקיא בנימוסין , וכך נראית צורת אכילתו . 
שיערו אפור ותנועות ידיו גסות . 
נכדיו מקיפים את כסאו בצורת חצי מעגל והוא מספר להם את סיפור חייו . 
לפתע עוצר את הסיפור באמצע ומבקש מכל הילדים לעצום את עיניהם . 
אומר להם : " דמיינו אתכם בשדה קרב . 
מטוס סילון חג מעליכם ואתם רואים בו כסמל לשגרה . 
לחזרה הבייתה . 
לטלויזיה ולשולחן האוכל , ולאהבה . 
אתם פוקחים עיניכם ומבחינים בשמיים הקודרים שרגע קודם לכן סומנו בידי מטוס הסילון . 
ייתכן וזהו הסוף של כולכם . 
המלחמה כבר מאחורנו ועתה נותר להחזיר את השברים למקומם , אבל דווקא עכשיו כלו כוחותיכם וזו ההזדמנות הטובה ביותר עבורכם לצנוח אל הקרקע ולשקוע במחשבות נצחיות " . 
נויה , הנכדה הקטנה פורצת בבכי , ואילו איתן בן השמונה קופץ ואומר שאביו לעולם לא יתעייף , ושאם הוא היה שם , הוא היה מתעורר כמו " פאוור - רינג'ר " ומקים את מדינת ישראל מחדש . 
עומרי משיב בפנים ריקות ויפעת לוקחת את בובת הברבי שלה ומסתלקת בשעמום מהמקום . 
הרב ברמקול קוטע את התמונות הבדויות וכל האורחים משאירים את השולחנות ריקים , ועוזבים אל עבר הבמה . 
בקצהה מונח כסא גדול ויציב ועליו יושב איש מבוגר המזמר בקולי קולות . 
כאילו מנסה להתחרות ברמקול . 
פניו מתעוותות עם כל צעקה שמפיח לחלל האולם . 
" סיימנו הקפה ראשונה " קורא הרב ברמקול , ולי לא היה אכפת אם זה יימשך עוד . 
קולו המשונה נשמע לי כמו בלאדה אפריקאית , ונהניתי להיות במקום לא מוכר . 
בתום ההופעה הובא הילוד על גבי כרית גדולה , בידי אמו הטריה ולצדה בעלה . 
היא הגישה אותו למוהל וזה הניח אותו על הכסא הגדול שכבר התפנה . 
כל בנות משפחתה של האם הצטמררו יותר ויותר ככל שחלפו השניות , וזו נראתה מבוהלת יותר מכולם . 
" הוא לא הולך למות , אל תיראי ככה " , אמרתי לה בתוך ראשי , והיא ענתה לי גם כן בדמיוני : " מה את יודעת . 
הקטנצ'יק שלי הולך לסבול , ושאלוהים יהרוג אותי אם המוהל הזה לא יודע מספיק טוב את העבודה שלו ויגרום לו נזק " . 
" גם אז הוא לא ימות " , חשבתי . 
ראיתי בעצמי חסרת רגש והתעניינתי איך תיראה תגובתי כשאהיה אמא לילוד זכר . 
נשמעו צווחות בכי , ואחריהן הקלה גדולה . 
זה עבר בשלום . 
האמא לקחה את תינוקה והסתלקה מהאולם עם אמה ובעלה . 
רוב האורחים נשארו ברחבה והחלו מתנועעים בקצב המוזיקה החזקה . 
אני חזרתי לשבת במקומי ופתחתי את הספר שהבאתי עמי , בזמן ששאר האורחים המשיכו לנשנש , רק כי לא היה להם משהו טוב יותר לעשות ... 
.. 
. 
