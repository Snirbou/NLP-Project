הספינה עם המפרש הלבן עשויה מעננים , והיא שטה הישר במורד הרחוב שלי . 
השעה היא 5:23 ומשהו נוקש . 
במשך שלוש שעות נידמה לי שזה הראש שלי , אלא שכשאני מרימה את הראש בכדי להתבונן טוב יותר בספינה והתורן , אני מזהה שהיא מגיעה ממובייל הפרפרים שלי . 
אני קושרת אותו על אחד התריסים ומאפשרת לעיניים שלי לשקוע . 
כך אני מתהלכת אל עבר השירותים , ובחזרה אל המיטה הקפואה . 
הרוח שורקת עלי , ואני מתרכבלת לעומתה יותר עמוק ויותר חזק . 
לופתת את הכרית הקטנה בין רגלי , מתמתחת ומרגישה עצלה במיוחד . 
מגרדת עקיצות לאורך הרגליים , מורחת דבר מה שיאלחש עוד קצת את הגוף . 
הנפש , מסתבר , מכירה את כל הטריקים האלה לבד . 
מתחשק לי לקום ולהפליג בתכלכלות והבוהק האלה , שנשזרים כך על נוף ילדותי של בטון ואספלט . 
ב - 6:47 הספינה כבר נעלמה באופק ורק העגורנים על קולם , וריח הזפת נשקפים מהחלון . 
אני פונה אל השינה , בתקווה לעוד רגע אחד של חסד ומצפה שחלום נוסף יגיע . 
כעת אני לא יכולה לזכור אותו . 
נדמה לי שהיו בו שפתיים אדומות וריסים ארוכים ושחורים שאני אוהבת במיוחד . 
ואולי גם לא . 
הרגליים הדביקות והלחות שלי מזדחלות אל תוך המיטה החמה מדי בלילה קיצי זה . 
אני מדמיינת כיצד איברי למעשה נתלים מחוטים דמיונים , במקום להיות פשוט מונחים , בכדי לסלק תחושה איומה של לכלוך שמשתלטת עלי . 
האור של השעות הקטנות כחול בוהק , והדקות חולפות מהר . 
המחשבות נחשבות קוהרנטיות במיוחד . 
השינה מרחפת מעלי כפרפר שממאן להלכד בתוך רשתי . 
הקפיאין לא עוזר , וכמוהו גם ההתרגשות או השמחה או האדרנלין . 
וההשתוקקות גם , כמובן . 
שעתיים לפני ניתזות עלי טיפות של נוזלים שאינם מים מראשים של בחורות שהן לא אני . 
אני עצמי משפריצה לכל עבר ומתבוססת בשלוליות שלא היו מביישות יום פברוארי טיפוסי . 
בבוקר פגישת מחזור ובליל של סגול ושחור ( פסים לבנים ) . 
איזו תמונה של מספריים , של קצוות שיער בלונדיניות מוטלות על רצפת מטבח עם שולחן ומפה משובצת אדום - לבן . 
אולי גם סרטים . 
הירכיים הפנימיות שלי דוקרות , הגב התחתון שלי בצד ימין דואב , בקרסול יש לי דלקת ששעות עמידה ממושכות מאוד לא עוזרות לה בכלל . 
אני מרגישה כמי שנסחטה וכעת מוכנה לשרבב עצמה לתוך מכנס עם גומי הדוק בצורה לא פרופורציונאלית . 
רוצה לשרטט קווי אורך ורוחב חדשים . 
אולי לשחק קצת חתול ועכבר או טלפון שבור ( תלוי בשפה של מי משתמשים ) . 
זה היה לילה של קסם . 
ואז כשאנחנו שם בפינה , היא אחרי הסיגריה הראשונה והסיגריה השנייה ( לפני השלישית הלכתי ) , ושירן בוכה מן הצד השני , ההזעקה , בידור של ממש . 
היא שיושבת קרוב כל - כך הרבה יותר משצריך , עם הריח הזה שלה , האורות המעומעמים והצחוק שנשפך מאתנו והלאה . 
ואני נזכרת איך אפשר שלא לשנוא אותה אחד על אחד . 
וגם כמה הכל היה קשה , ולפעמים כיף . 
שמגעיל כל מה שמגעיל , ואיך יש דברים שאף פעם לא משתנים . 
נזכרת עד כמה שהיא יפה בסיטואציה אחת מסויימת , אלא שזאת לא הסיטואציה הזאת . 
היא אמרה שאני נראית אחרת , אולי הדי הכעס או האיחור הכל - כך לא אופייניים . 
או שמא רק החולצה האנגלית עם קשירת הפרפר מאחור , שהייתה פרחונית ומתנופפת . 
היא קישרה הכל להכל , ואת הרטט שעבר בקולי לקלקול ותיקון . 
משהו נשבר מבפנים , רק הזמן יגיד האם ניתן לאחות את הכל . 
כשאמרתי שאולי דרמטי מצדי לקרוא לזה החיים , היא אמרה שאולי דווקא טיפשי להאמין שלא . 
ושהיא לא אוהבת מנטרות שמתנגנות בראש . 
במיוחד לא את אלו שלי . 
במיוחד לא אותן . 
אני יודעת שהן לא עוזרות לשום דבר , ולמרות זאת אינני יכולה להתנתק מהן . 
היא אמרה כמה שטבעי לי המקום הזה . 
שניות , תנועות , ויוצא ממני משהו שהיא מעולם לא ראתה . 
זורם לתוכי , אמרה שדווקא פנימה , היא דמיינה שזה יהיה לבחוץ . 
ואמרתי לה " כן , אולי רק כאן . 
לא תמיד , זאת אומרת " . 
היא אמרה שאולי נוכל לשלב את זה בתוך המילים , כי את שהשפתיים לא תמיד יודעות ללחוש , הגוף יודע לדבר . 
ואני צחקתי קצת . 
צחקתי ואחר - כך חשבתי שאולי בעצם היא צודקת . 
