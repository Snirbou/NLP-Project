אני מוצאת את עצמי חושבת דברים שאני לא יכולה לכתוב ובעיקר , לא יכולה להכיל עוד . 
מחשבות שהן בעצם תחושות שהפכו מחושבות מדי , שוקעות בתוכי וכבר לא מסוגלות לעורר מתוכי שום תנועה החוצה , שום תזוזה בגוף המנוון , הדווי . 
ובעצם , גם תזוזה לבדה לא תמיד מעידה על חיים . 
עם התחושות הללו אני מסתובבת בעולם כעל אדמה לא לי . 
אני מרגישה שלא מבינים אותי , שאין למי לספר עליהן ושאני מעיקה על מי שטורח להקשיב . 
כי הדברים חוזרים על עצמם , מתבשלות בתוכי עוד ועוד תובנות והבנות חדשות שאני לא טורחת ליישם , אבל מרגישה צורך עז לפרוק . 
לכל הפחות . 
לכן אני חייבת להתחיל לכתוב הכל . 
אבל גם זה לא בא לי בקלות . 
משהו חוסם אותי . 
המילים הכתובות שלי כל כך זרות לי , כל כך התרגלתי לשמוע את הקולות הפנימיים , מהם טובים , מהם רעים . 
שלי , של אנשים ששתלו אותם בתוכי לפני שנים , בהערה פוגעת , בצחוק רע . 
גם הקול שלי זר לי , עד כדי כך שאני משתדלת להבליע אותו , לעדן את ההברות , לרכך את הטון , אולי בין שינויי הגבהים הצליליים אשמע את קול האמת . 
אבל אני לא שומעת אותו אף פעם , ואני בקושי מדברת . 
ואדם מחריש נשפט על מעשיו בעיני סביבתו על אחת כמה וכמה מאדם רגיל . 
אז אני משתדלת שהמעשים שלי יהיו טהורים , טובים , משתדלים , מועילים , כדי שלא ירגישו במתיחות האצורה בשקט הזה , אבל הכל בעצם למען ההימנעות . 
אני לא באמת שם . 
אני נמנעת מחיכוכים עם אנשים , ובעצם נמנעת מחיכוך עם הסביבה . 
כי אלוהים והאנשים ההם שתלו בתוכי את המודעות - עד - כאב לעצמי ואיפשהו על ציר הזמן העצוב והמוחמץ של הילדות , נגרם לי השיתוק הזה , שמונע ממני את היכולת לבנות לעצמי הקשר מסויים , או להשתלב בהקשר קיים . 
הקשר חברתי , רגשי , אנושי . 
( אני לא בטוחה שאני מובנת בכלל , לעזאזל ) . 
אבל מודעות ושיתוק ? 
זה לא משתלב ביחד . 
מודעות אמורה לבוא יחד עם גמישות לשינויים , אבל משהו לא מאפשר לי לשנות דברים שאני כל כך רוצה ויחד עם זאת לא רוצה לשנות . 
