על פניו נראה שאני משלימה עם הגוף שלי ומקבלת אותו יותר ויותר עם הזמן , אבל כנראה שמחוץ לתחומי שליטתי המודעת , הגוף שלי עדיין מסוכסך עם עצמו . 
אחרת , אין לי דרך להסביר את השכלולים הפסיכוסומטיים של הזמן האחרון . 
נדמה שהגוף שלי יודע מה הם הגבולות עוד לפני שאני מגלה אותם . 
הוא מספר לי על הפחדים שלי והלחצים שלי , על מה שאני רוצה או לא , ועל הדברים שאני עדיין לא מוכנה להם . 
לקחתי לעצמי חופש ושלחתי את אמא ותמר לסבא וסבתא לבד . 
בן דוד שלי ואשתו יהיו שם , ודווקא רציתי ללכת , אבל הבטן שלי החליטה שאני צריכה להשאר בבית ולנוח , לעצור רגע ולהקשיב למה שכל מני דברים בתוכי מנסים להגיד לי . 
זה מציק , בעיקר כי אני מרגישה שהמחסומים האלה הם מעבר לשליטתי . 
איך אני יכולה לפתור פלונטרים שאני אפילו לא מצליחה לראות ? 
איך פותרים במודע , קשיים שנותנים את אותותיהם מהלא - מודע ? 
אני מנסה להרגיע את עצמי ולחזור אל המנטרה הפשוטה והחשובה ; לאט לאט . 
לאט לאט , הכל יסתדר , רק צריך לחכות בסבלנות ולתת לדברים להבשיל בזמנם . 
אין דד ליין ואין אף אחד שעומד לי על הראש ומכתיב את הקצב . 
רק אני . 
אני הולכת בדרך הנכונה , אני רק צריכה לסמוך על זה שאני אעשה גם את הצעדים הבאים בדיוק כפי שעשיתי את הקודמים . 
הם מפחידים פשוט כי הם עוד לא נעשו , וזה טבעי . 
" תן לשינוי לצמוח אל תפחד מהפחד " ( אביתר בנאי . 
) אני חושבת שזה די סמלי שהיום היתה הפעם הראשונה שנשרפתי , אי פעם . 
החסינות הזו שכל כך התגאתי בה , היתה מעין ביטוי חיצוני ליכולת שלי להקים חומות שקופות ויעילות . 
להשתזף בלי להשרף , להרגיש בלי לגעת , לחוות בלי להבלע . 
להיות , אבל לא עד הסוף . 
רק דרך הבועה . 
זה אדום ושורף , אבל גם זה יעבור . 
העיקר שנכנסתי למים והייתי עם בגד ים . 
הפעם ההישג הזה משמעותי יותר מבחינתי . 
חשיפה למתקדמים . 
היה כיף . 
ויהיה עוד יותר . 
ביום שני לקחתי צעד גדול קדימה . 
התחלתי ליצור לעצמי מקום שנשמר לי , ומעולם לא באמת העזתי להכנס אליו . 
פתאום זיהיתי את הצינור הזה שמוביל בין כל מה שאני מרגישה וחושבת ברגע מסוים , ליכולת שלי להתחיל להגיד , לפחות חלק מהדברים . 
גם אם חלקם לא נעימים , גם אם חלקם מעצבנים מישהו ולא נראים לכולם . 
אני באה לשם בשביל לתת מעצמי , למקום ולאנשים שאני אוהבת . 
יש לי מה לתת , אם הן רק יהיו פתוחות לקבל . 
אני מקווה שביחד נצליח להצעיד את כולנו כמה צעדים קדימה . 
( וחוץ מזה , שאם יש לי הזדמנות לשמור על השפיות של יעל , אני לוקחת אותה . 
) מזל שהיום הזה לגמרי לא שגרתי , כך אני מרגישה פחות את חסרונה של הפגישה . 
רק להמשיך לנשום נשימות עמוקות , לזוז בלי לחשוב יותר מדי , ולא לפחד כשאני יודעת שאני בטוחה . 
חיים למתקדמים ? 
מזל שיש מי שמצפה שאתקדם שבעה צעדים בזמן שאני מתכוונת לעשות חמישה . 
מזל שיש מי שאוחזת במושכות ומאיטה את הקצב כשנגמר לי האוויר מרוב ריצה , ומזל שיש מי ששומרת שלא אחצה באור אדום , ומחכה לי בשיער רטוב , שנלך ונגלה קיפודים ונשתה קפה בלי קפה . 
זה לא שאסור לבכות , אני הרי הראשונה להזיל דמעות בכל הזדמנות אפשרית , אבל אפשר גם לחייך חיוך גדול בלב שלם , על עצמי ועל כל מי שיש לו משמעות בלב שלי . 
אני תמיד בטוחה שהיא נותנת לי יותר מדי קרדיט , כי אם אני כל מה שהיא משקפת לי , אני באמת מה שאני רוצה להיות . 
ואם אני מה שאני רוצה להיות , אין לי סיבה לברוח , ואם אין לי סיבה לברוח , אני צריכה להשאר פה , ולעשות משהו עם כל מה שיש בי . 
מפחיד , לא ? 
הבשורה על פי . 
זה מה שהיא אמרה במלים אחרות . 
זה מה שהיא מבקשת . 
לתרגם קצת מהאלוהים הפרטי שלנו , לספר סיפור של מלאכים בשר ודם . 
להצמיח כנפיים מהאדמה . 
בוער לי בבטן מרצון לעשות את זה כמו שצריך , למצוא את הצבעים שלי , המדויקים , ולגרד את כל מה שנדבק מבחוץ . 
להסתכל בעיניים , לצעוק וללחוש , לגעת . 
נדמה שהכל מונח על ענן שמרחף לנו מעל הראש ולפעמים משחק איתנו מחבואים . 
היא עייפה ואני עייפה ולשתינו מתפוצץ הראש והלב מרוב דברים שקורים . 
אני עוד לא לגמרי יודעת איך להושיט יד ולהגיע לענן הזה , אבל אני סומכת על הדרכים שלנו שיובילו אותנו אל מעבר לקשת . 
רציתי לנוח וקבלתי לנוח . 
אני לא לגמרי יודעת להסביר את זה , אבל אני יודעת לזהות את זה , כי זה כיף , וזה עושה לי שקט וחיוכים ולא לפחד יותר מדי . 
כשהאוויר קריר והמרחב פתוח , הרבה יותר קל לשים את האצבע על המטרות ועל כל מה שצריך להבין ולגלות , כמו איך להשתיק גם את השירים שבראש , ואיך לא להסיט את המבט כשאין בכלל סיבה להסיט אותו , ואיך להיות חופשיות . 
אתמול , למשל , למדנו על בשרינו את השפעתו של הזמן הקצוב , המתקצר . 
Anna ' s Book מונח לי על המיטה . 
אני חושבת שאני אמצא בו את הקסם שבשאלות , את הנזילות שבצורות , את האומץ לפקוח את העיניים ולראות את הדברים כמו שהם , ואת הפשטות היפה , והיופי הפשוט , של הרגעים שהם שעות , וימים , וחיים . 
