1 . 
כל המכאובים שלי סובבים סביב קרע אחד ישן , עמוק , לא ניתן לאיחוי . 
אני לא יודעת למה את הכאב המסויים הזה , כשהוא צף , אני חווה כמשהו שמזכיר כאב שיניים . 
עמום וחד בו זמנית . 
אני חושקת את שיניי , כמעט משמיעה יללות חלושות ומצמידה את הלסתות זו לזו אבל הכאב לא פג , רק מזדחל במורד הגרון כמו יין חריף מדי ומתיישב על הלב . 
כעת גם נשימות עמוקות וממושכות וקולות ארגעה עצמית לא יסלקו אותו משם . 
2 . 
אני לא מצליחה להבין את הטלטלות של עצמי . 
איך ייתכן שיום אחד ארגיש טוב , אחייך לאנשים בלב כמעט שלם , ויום לאחר מכן אביט סביבי והכל יראה לי כמו תרמית מורכבת שאני בלא מודע תורמת לחזותה הממשית אך בו זמנית קורבן עלוב שלה . 
3 . 
בבית הקפה , בשולחן שלצדי ישבו שתי בנות מול לפטופ ושיננו תיאוריות במדעי החברה על הטמעה והתאמה . 
גם אני ניסיתי פעם , מזמן . 
שוב עלתה בי תחושת התרמית , שמישהו קושר נגדי ( או אולי נגדנו ) קשר , מעגן את המהות בהגדרות ומונחים כדי שחלילה לא נצטרך להתאמץ לראות מעבר . 
כי המראות קשים והאנשים רבים מדי . 
4 . 
איך ייתכן שאני כל כך נואשת לאהבה וכל כך בורחת מכל סיכוי לאהבה . 
איך ייתכן שטכנית , אני בתולה בת 22 ועדיין לא רואה את עצמי מסוגלת לשכב עם מישהו באופן מלא . 
אני מרגישה שמשהו ממש דפוק איתי . 
נדמה לי שאם אכתוב על זה , זה רק יחמיר . 
אבל אין לי ברירה , זה שוב מתחיל לכרסם בי . 
אני לא מצליחה להבין למה ואיך אני מסוגלת להינעל בשניות כלפי בנאדם ולא להיות נגישה יותר . 
רגשית נפשית ופיזית . 
מאז שפשטתי את המדים הזמן מתרחק ממני כמו סירת נייר על שלולית . 
מושג הזמן מתעוות . 
הרגשות שלי כבר לא סובלים מתנודות חדות כל כך כמו פעם . 
האזרחות די רגועה אבל תמיד יש שם איזה רעש רקע שלא נותן לי מנוחה . 
איך יתכן שיום קודם לכן הייתי כמהה לחיבוק נוסף ממנו , בידיעה שלא אראה אותו שבוע . 
תחושת הכמיהה הזאת היתה סבל עבורי . 
געגוע לא ממומש . 
רצון לא מסופק . 
אבל הרגיע אותי לפחות לדבר איתו בטלפון . 
והיום הוא בכלל לא לידי ואני רק רוצה להתרחק . 
איך זה שהרגשות שלי מחמיצים ככה כמו חלב . 
אולי אני לא יכולה להכיל בתוכי את הגעגוע הזה . 
משהו לא בסדר איתי . 
לא פלא שמעולם לא היה לי קשר נורמלי . 
אני רק רוצה להירגע , לזרום . 
לאפשר לעצמי להרגיש . 
אבל המחשבות האלה חונקות אותי . 
בדיוק לפני שבוע הכרתי מישהו . 
בינתיים הוא מוצא חן בעיניי . 
זה מוזר לי , אני כבר מוצאת את עצמי חושבת עליו הרבה , אפילו מתגעגעת . 
זה קצת מפחיד אותי להתגעגע לבנאדם לפני שבאמת תהיתי על קנקנו . 
לאהוב מישהו בשבילי זה כמו להירדם על משמרתי . 
אני מחזיקה את עצמי לא ליפול לשינה המתוקה הזאת לפני שביררתי עם עצמי האם הוא שווה את זה מבחינתי . 
אני מפחדת שבסוף יתברר לי כמה הוא בעצם דומה לבחור הקודם ואני ארתע ממנו ושוב כל הרגשות ילכו לפח . 
מפעם לפעם קשה לי יותר ויותר לאהוב . 
