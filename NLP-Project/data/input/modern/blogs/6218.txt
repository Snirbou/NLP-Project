אני צריכה עוד ראש אחד לפחות , אולי גם שניים . 
עוד ארבעה זוגות אוזניים ומוח שיצליח לעבד את כל המידע . 
אני צריכה עוד ידיים , אני צריכה . 
בכל יום צועקים עלי יותר מבקודמו , הטונים עולים ובכל יום אני הופכת להיות אדישה יותר . 
בכל יום אני מתרחקת . 
כמה שונה חדר כושר ממוזג ופלסטקי מן הסטודיו המחלחל , ספוגי ונוטף זיעה . 
כמה שונות נעלי התעמלות מנעלי בלט . 
בשתיים בלילה המיטה שלי ריקה והעיניים אדומות . 
הכרית הלבנה מלוכלכת משיירים של איפור וריח של סיגריות מליל אמש דבוק לשיער המלוכלך . 
אני לא מספיקה להתקלח , קמה אל תוך הבוקר מוקדם , שוטפת מעלי את מה שניתן ונוסעת במכונית . 
מיכל ינאי בטרנינג ורוד פרחוני . 
בכל ימי הילדות הרחוקים לא ידעתי שיש לה עיניים כחולות או שהיא כה נמוכה . 
לובשת גופייה בצבע ורוד ושיער שרוף . 
היום כבר אינה מושא להערצתם של ילדים קטנים שלוקחים אותם לקאנטרי דקל וקונים להם שלגון של לימון בצבע כחול בכדי שיוכלו לפגוש אותה . 
היא שותה צ'אי לאטה על סויה , בלי סוכר . 
בבית אני שותה את דגני הבוקר שלי בכוס , בעזרת כפית ועם אותו החלב . 
המיטה שלי ריקה , העיניים שלי אדומות , אני מתהפכת . 
בבוקר אני עדי , אלא שאני לא . 
בשחור אני הולכת לעבודה . 
בלילה אני נוסעת במכונית לבנה , הכבישים ריקים . 
אני מאזינה ללנארד ומאזינה לשינייד . 
אני רוצה לחזור , אני ובאיזשהו שלב זה פשוט נתקע שם . 
לא משנה מה אומרים לך , צועקים או מעליבים . 
נשאר לך החיוך הזה , רחב מדי ומזויף על הפרצוף . 
את אומרת " כן , תודה , סליחה , כמובן " , והחיוך לא מש מן הפנים . 
את אולי חושבת על משהו , לא משנה מה . 
שנוזפים בך , שאת שקופה וקטנה . 
או שלפעמים מבצבצת איזושהי אדיבות כמעט אותנטית . 
אבל את יכולה להרגיש איך שאת לא מעניינת אף אחד שאומר לך בוקר טוב או חושף לעומתך שיניים בחזרה . 
בכל זאת את צריכה שמישהו יראה אותך תמיד . 
אז את מקסימה ולפעמים את עושה למישהו את היום . 
או שאומרים לך שיש לך את הגישה הנכונה . 
את כבר לא משתדלת , זה מן מוד כזה שנמצא באוטומט . 
את לא יכולה להיות מתנשאת מדי או אגוצנטרית . 
את מוכנה לשרת ולהקשיב ולפייס . 
את לומדת להיות נחמדה . 
אין מה לעשות , זה התפקיד והוא עושה לך קצת שקט , כשאת מאמצת אותו . 
הוא ממשיך להתגלגל כמו כדור בבטן לפחות עד שאת מגיעה הביתה וחולצת את הנעליים , פושטת את הרגליים רחוק על הכורסה . 
... " סליחה " ? 
" כן " ? 
" את יפהפיה " " תודה " אתה חושב על איך שכל החברים שלך משוכנעים שזכית בכל הקופה . 
אבל אתה יודע . 
היא סוגרת את הדלת . 
יושבת על המכסה , רגליים מקופלת אל בית החזה . 
האצבעות הסגולות לא נוגעות באריחים הקרים , שרק לפני דקות אחדות השתרעה עליהם . 
הדקירה מבעד למכנס וידה אוחזת בחוזקה במושב , אז פתוח עדיין . 
ידה השניה מסלקת קווצות שיער תועות . 
אתה שומע את המים . 
היא פושטת את המכנסיים לפני שהיא מצטרפת אליך למיטה , מחליקה לתוך כותנת . 
אתה עוטף אותה בחיבוק הגדול שכנגדו היא מתכדררת , ושניכם שותקים . 
העיניים שלה מודלקות , נימים אדומים נשזרים בלובן העכור . 
האף נוזל כרונית והיא מסתכלת על שיירים שחורים של האיפור המתפורר . 
אתה מרגיע אותה שהיא לא עומדת למות . 
מסביר לה מה שאבא שלך , הדוקטור , הסביר לך אלפי פעמים על כל התעלות ואיך הן קשורות אחת לשניה . 
היא סומכת עליך , אבל רק ליתר בטחון אתה מציע שבפעם הבאה תקנה איי ליינר מחומרים טבעיים . 
היא מסבירה לך שהם לא עמידים במים , ואלוהים יודע שבמקרה שלה זאת בעיה . 
היא לא אומרת את זה , כמו שהיא לא אומרת דבר כשהיא יוצאת אליך , ואתה מתחפר עמוק יותר עם הראש באדמה ומחכה עד יעבור זעם . 
גם אתה לא אומר דבר . 
יש תקופות ויש תקופות , אתה חושב . 
לפעמים זה נרגע , אבל אתה כבר מכיר אותה טוב מדי מכדי לקוות שזה סופי . 
זה רק דוב בתרדמת חורף , שממשיך ומתעורר בכל קיץ . 
מובן שאצלה העניין הוא לא בהכרח עונות השנה . 
אתה מלטף אותה . 
העור שלה חלק ודק , אתה יכול לראות את הורידים , כחולים דווקא , לאורך הידיים , לאורך הרגליים . 
היא נלחצת אליך חזק , וכמוהה , גם אתה מחפש דבר מה להאחז בו . 
אלא שאינך מוצא , חרד לשבור . 
כשהיא אומרת לך לא לסרק את השיער לאחור , כי רואים איך קו השיער כבר נסוג לאחור , או שלא תלך עם הכתפיים שמוטות ככה , או שזה לא הצבע שלך . 
וחלילה שמישהו יתפוס אותה הולכת כך ולא אחרת , או אולי אחרת ולא כך . 
בלב אתה מבקש שתרפה , ולפעמים אפילו מצליח להגות את המילים בקול רם . 
אבל היא לא משחררת עד שהיא סוגרת את הדלת . 
אתה לא בטוח אם היא רק מעמידה פנים של מי שחושבת שאתה לא יודע , אבל אתה יודע . 
אתה יודע היטב . 
