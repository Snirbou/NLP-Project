הנה הם באים , ימים של שקט . 
אחר הצהריים נצא לגינה , אני ושני האהובים שלי נחלום קצת בקול . 
יש לנו חלום . 
ואולי הוא עומד להתגשם לא ישנתי כבר , הו גוד , לא זוכרת כמה לילות . 
לאיתי צומחות שיניים , והוא גם מצונן ומחרחר ומשתעל והשד יודע מה . 
הוא לא ישן טוב , ובאופן טבעי - גם אני לא . 
עם כל זאת ואף על פי , ברוז הברזתי היום מהעבודה ועשיתי יומכיף עם קלינט , בו שתינו קפה בחינם ( ענייני עבודה ) ראינו " השתולים " ואכלנו סושי . 
היה מאמם , במיוחד הסרט , שעד עכשיו מהדהד במוחי וגורם לי פראנויה קלה . 
אחר כך הספקנו ללכת לגינה עם איתי , לצפות בו זוחל על שש במשך שלוש שניות ולהתעלף , ואז לקחת אותו לרופא יען כי הוא לא ישן , ומצונן , ומחרחר , ומה נהיה . 
הרופא החמוד סח לנו כי הילד פקוק במקצת , וכי יש לפצוח מחדש בטיפולי האנהלציות . 
מזל שרכשנו מבעוד מועד מכשיר , איזה סרטים עם הילדים האלה . 
כל הזמן חולים . 
אצנו הביתה , עשינו אנהלציה ועמלנו קשות כדי ליישן את הפעוט . 
לדעתי הוא לא יישאר במצב הזה יותר מידי : בפעם האחרונה שבדקתי , הוא כבר מיקם את עצמו בצד השני של המיטה , ונראה לי שעוד לילה לבן הולך ומתרגש על כוחותינו . 
צריך לבדוק ביס 4 , אולי יהיה שידור נוסף של " הנוסע " , להעביר את הזמן . 
כבר תפסתי לפני כמה שעות את הסצנה במועדון , שבה טום קרוז מחסל את השמן היפני . 
אחת מסצנות האקשן הטובות ביותר שראיתי בזמן האחרון , לא כולל את הפעמים שאיתי מנער את מתלה הכביסה , שזה גם אקשן וגם מצחיק . 
מן הון להון , הרופא נתן לי יום מחלה כדי שאוכל להישאר עם הדרדק החולני , שמתנהג כפושטק חוצות שמח וטוב לב כאילו לא פקוק ולא נעלים , ואני כה שמחה . 
מחר מזמן לנו דני רופ יום חורף שמשי , ונוכל לצאת לתרגל את הזחילה בפארק הלאומי , ואחר כך למדוד קמעא את קניון גבעתיים . 
הגעתי למסקנה שככל שאני נמצאת פחות במקום העבודה שלי , כך עולה מפלס מצב הרוח הטוב . 
אני בודקת אופציות אחרות מאוד באינטנסיביות , מה חבל שאי אפשר לכופף לאנשי המפתח את היד כדי שיזרזו עניינים . 
לא נורא , יש לי סבלנות ומחר יום שמש . 
היאח הידד ! 
לאחרונה אני מרגישה את הנוכחות שלה יותר מידי . 
מדגדג בעורף , אבל לא דגדוג נעים . 
הכל בסדר , אני אומרת לעצמי . 
הכל בסדר , אבל שום דבר לא בסדר . 
אחרי יותר מידי שעות שינה - איתי כבר הפסיק להתעורר בלילה - אני עדיין עייפה . 
הידיים כבדות . 
הראש ריק ממחשבות ומלא בפעלים : לעשות , לנקות , להכין , לאדות , לכבס ולתלות . 
מפקידה את איתי בגן בבוקר , הולכת לעבודה ומרגישה כמו רוח רפאים . 
כל היום אני מתגעגעת אליו , אבל כשאנחנו חוזרים הביתה אני עייפה . 
כל כך עייפה . 
סופרת את השעות עד שהוא נרדם , כדי שאוכל לישון גם . 
או אולי סתם לשבת , והקרקוש הזה במוח יפסיק . 
ואולי אוכל לחשוב קצת . 
והיא גם שם , מתחבאת בין הצללים . 
היא מופיעה כשאין כוח לחשוב , כשאין מה שיהדוף אותה , ניזונה ממתחים ומחרדות . 
אני מאבדת את עצמי . 
אני שוכחת מי אני לאט לאט . 
אני שוכחת את הדרך שעשיתי כדי לברוח ממנה , להוציא אותה מתוכי . 
חלון ששכחתי לסגור , והנה היא נכנסת . 
הסתכלתי לה בעיניים יותר מידי פעמים בזמן האחרון , אני צריכה עזרה . 
מה שמוביל להתלבטות די בנאלית ותכליתית : לאן הולכים . 
המטפלת שלי יקרה מידי בשבילי , אבל מכירה אותי הכי טוב שאפשר . 
מצד שני , היכרות כזו עמוקה מובילה לפעמים לתשובות מוכנות מראש . 
שתינו מתחילות לחזור על עצמנו . 
אני צריכה התחלה חדשה ( ככה לפחות אני משכנעת את עצמי ) . 
קיבלתי רשימה . 
עשיתי כמה טלפונים . 
מה שואלים ? 
בסוף הצלחתי איכשהוא . 
היא נשמעה נחמדה . 
ניפגש בשבוע הבא , ונראה . 
עכשיו צריך לספר את כל הסיפור מהתחלה . 
כבר חשבתי ששכחתי . 
ואולי באמת שכחתי . 
ואולי באמת כדאי להיזכר . 
