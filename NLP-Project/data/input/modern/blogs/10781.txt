הנה נובמבר התחיל , הנה נובמבר נגמר . 
עוד כמה מלים נאמרו , עוד כמה צעדים נעשו , עוד חלקיק חיים קטן עבר ולא יחזור . 
אני לא יודעת מה אני רוצה מהזמן , שיעבור או שיישאר כאן לנצח . 
לנצח , איזו מילה ילדותית . 
כשקטנים הנצח גדול , כשגדלים הנצח מתמוסס וקטן , עד שהוא נעלם . 
מי אני חושבת שאני כשאני משחקת עם הנצח הטפשי הזה בתופסת ? 
מנסה לכלוא אותו ברגעים , מנסה להתמסר לדרישות שלו , מנסה לפנות בתוך עצמי מספיק מקום בשבילו , שיימלא אותי , כי הזמן הקצוב לא יכול . 
זאת הסיבה שאני הולכת קדימה אבל מסתכלת לאחור , מחפשת לשכתב את השנים שעברו . 
אם אפשר לזכור דברים שלא היו , ולהצטלק מטראומות מדומיינות , למה לא להתבסס על עבר משוכתב ? 
לכל הפחות שיהיה לי את זה , כרגע אני מרגישה שאני סוחבת איתי ערימות של טיוטות , שום דבר גמור , שום דבר להעלות על במה , רק טיוטות בעפרון דהוי שאני משכתבת עכשיו עם עט אדום . 
בעולם מקביל אני בת שלוש עשרה ואחרת . 
בגלגול הבא אני אהיה אני . 
בינתיים אני עושה חזרות על התפקיד , אבל לא לגמרי , לא מלא , רק מסמנת . 
מדהים איך הלב מתמלא ברגשות שאין בו באמת . 
הולוגרמה של אהבה ממש . 
מצחיק , אף פעם לא חשבתי על זה ככה , זה קצת כמו כאבי פנטום , רק עם אהבה . 
אהבת פנטום , בלב שלא באמת קורה בו משהו . 
בחלל שלא באמת קיים שם . 
רק בחלומות , כשפתאום אני מקבלת חיבוק כל כך חזק שממוסס אותי לתוכו ויוצר וואקום במרחב שבינו לביני , עד שלא נשאר שום דבר חוץ מהזרועות שמהדקות את האחיזה והלבבות שכמו נצמדים אחד לשני , וההתרגשות חסרת הגבולות , רק מחיבוק , רק מהקרבה הזו , הכל כך פשוטה . 
ואיך הוא אמר פתאום את מה שאף פעם הוא לא הצליח , ואני עוד שאלתי מה שלום החברה שלו , והוא אמר שבמילא הוא רצה להפרד ממנה , הוא פשוט כבר נקשר להורים שלה , וחבל , אבל עכשיו הוא מבין שצריך לסיים את זה . 
ואיך שמחתי . 
ואז התעוררתי והבנתי שאין אף אחד שאני רוצה שייפרד מהחברה שלו בשבילי , אין אף אחד . 
נקודה . 
עם או בלי חברה , עם או בלי הדרמה סוחטת הדמעות . 
יש רק את הלב שלי שלא מאמין לעצמו ואין לו כוח לזוז בשביל שום דבר ואף אחד , כי די נוח לו , להבלע בתוך הבלגאן שלי , ודי נוח לו לשכוח את הטלטלות שעברו עליו , ודי נוח לו לסגור דלתות ולהגיף תריסים . 
ואין לי מה לבוא אליו בטענות , אין לו שום סיבה לנהוג אחרת . 
" אני רוצה שיאהבו אותי . 
אני רוצה שהקהל יאהב אותי . 
" היא אמרה כשנתנו לה את המיקרופון . 
זה היה כל כך ברור וחד , לא היה צורך בעוד מלים , לא היה צורך בכלום . 
האמת הפשוטה והבלתי מתפשרת של אמני הבמה . 
ואולי של האמנים כולם . 
ילדים ששוכבים על הרצפה הקרה בתחתונים ומוכנים לבכות עד שייקרע העולם לשניים . 
בדרך חזרה התחלתי לדמיין שורה ארוכה של נעליים בקדמת הבמה וייצוג של חדר פסיכולוג מאחור . 
בחורה בחזיה ותחתונים חוצה את הבמה באוכלה תפוח אדום ואחת אחרת , קטנה , בשמלה סגולה , אולי , נכנסת לתוך נעליי פוינט ומתיישבת בפישוק , משתטחת קדימה . 
ובסופו של דבר יש שם גזר שהופך לנר שנכבה . 
אני רוצה להיות קטנה ואני רוצה להיות גדולה . 
לא , אני קודם כל רוצה להיות קטנה , אבל קטנה שממלאת מקום גדול בהרבה . 
אני רוצה להיות קטנה מבחוץ וגדולה מבפנים , שייראו אותי קטנה וירגישו גדולה . 
אני גם רוצה שיאהבו אותי . 
אתמול נזכרתי שהיום זה יום רביעי , שזה ממש קרוב . 
נורא התרגשתי פתאום . 
אני לא מצליחה להתניע , הפוסט לא נשפך ממני וזה אפילו לא בגלל שיש יותר מדי להגיד . 
משהו נעלם . 
אם הוא בכלל היה שם מלכתחילה . 
מרוב רצון להגיד אין שום מלים . 
כשהבנתי שאני רוצה להכניס יותר מדי דימויים לבמה אחת החלטתי שאחרי העומס יצטרך לבוא נקיון , שקט . 
אוי , אלוהים , איך אני יכולה בכלל להצליח לדייק ? 
יש תחושה שאת מה שהייתי צריכה להגיד , את הטקסט שניתן לי מראש , כבר אמרתי . 
חלק הצליח לקלוע וחלק הלך לאיבוד , אבל נגמרו לי הרפליקות . 
אני חיה בהצגה שירד עליה כבר המסך , אין באמת אורות ואין באמת קהל , יש רק שחקנים שמזדקנים מאחורי הקלעים . 
דברים מתקדמים , לפעמים אני אפילו מרגישה את זה , אבל משהו נשאר תקוע , והפערים נשארים גדולים מדי לגישור . 
בא לי לפרק את הכל ולהרכיב מחדש , להצליח לשים כל חלק במקום שלו , לשנות את הסדר הכרונולוגי , לשחק עם העוצמות , למנן את ההשפעות , למחוק את הצלקות . 
אני לא יכולה להפריד , אני לא יכולה שלא לראות ולהרגיש את התמונה בכללותה . 
העגיל שהלך לי לאיבוד והרצון לאכול שאני מסרבת להנכע לו בשעות לא הגיוניות , והעומס , והמצב הפיזי , הכל נכנס לאותן דמעות וזה כבר לא משנה מה קדם למה ומי יותר חזק ומשמעותי . 
לא רוצה להצטרך למצוא מלים כמו טריגר , וכמו " זה לא רק זה " ולסיים ב " אני לא יודעת איך להסביר את זה " , אני רוצה חיבוק . 
אני שונאת את הפוסט הזה עוד לפני שקראתי אותו . 
כי לקח לו שעה להכתב ולמרות זאת הוא לא מוצלח . 
כי הוא מפוזר , כי הוא לא אומר שום דבר ברור , כי כשהתחלתי אותו רציתי שהוא יהיה יפה , כי אני עדיין לא מרגישה שאמרתי את מה שאני רוצה להגיד . 
אולי אני בכלל לא רוצה להגיד . 
אני מחממת את עצמי בשני סווטשרטים וספלים של תה ושוקו . 
אני מתחממת מתחת לשמיכה עם " השחף " ועם שירים מוכרים . 
אני יותר מתנהגת כמו חולה מאשר באמת חולה . 
די לי בצמרמורות וקצת כאבים בגוף בשביל להוריד הילוך לכמה שעות ולהשלות את עצמי שיש לי הרבה יותר זמן ממה שיש לי . 
יש זמן לעוד ועוד ספלים רותחים , זמן לחזור לספרים שזנחתי בשבועיים האחרונים , זמן להתרכך לתוך עצמי , בסלחנות . 
סוף השבוע הזה הזכיר לי את המנורה שלי ואיפשר לי לאסוף קצת חומר בעירה . 
לפעמים צריך להפוך את הלב לזכוכית מגדלת כדי להרגיש את הדקויות הקטנות האלה , ולראות איך עולם ומלואו מצטמצם לנקודות זעירות . 
כל כך זעירות שמתחשק לשים אותן בקופסא קטנה ומרופדת ולהגן עליהן מהעולם הגדול והרועש הזה . 
גם אני רוצה להיות קטנה מהסוג הזה בדיוק , שישימו אותי בכיס המעיל וכל רגע ישלחו יד לבדוק אם אני עדיין שם . 
יראו אותי דרך קצות האצבעות הזהירות . 
לשמוע אותה מדברת על המלים שלי שימח אותי , אבל לשמוע אותה מדברת על העיניים שלי הטעין אותי בעצמי . 
לדעת שיותר מכל המלים שנאמרו שם , את הטקסט והסאבטקסט של העיניים שלי היא זוכרת , ויודעת שגם העיניים שלה שיתפו פעולה בשיחה . 
הבנתי גם שיש לי כמה מרחבים מוגנים . 
שבין אם יש בהם גבולות או אין , הם מאפשרים לי חממה קטנה משלי לצמוח בה , בלי שמזג האוויר מבחוץ יפריע וישפיע כשאני לא מוכנה לכך . 
פתאום הרגשתי תנועה , פתאום הרגשתי מקום חדש שנוצר בשביל פרחים חדשים , שאולי יפתחו בסוף החורף . 
