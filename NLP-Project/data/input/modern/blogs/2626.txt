בבוקר אני שומע את טל ברמן , בכביש שש . 
FM 102 נקלט עם רעשי רקע משונים , אבל הבכיינות התמידית של אביעד קיסוס מול המחוכמות הנינוחה של טל עוזרים לי להתכונן לקראת יום העבודה . 
לעתים אני שם איזה דיסק , משהו עם מספר סידורי בסוף כמו Now that's what I call music 67 או WOW 30 , או מה שלא יהיה . 
זה עוזר לי להשאר מעודכן . 
לא מזמן חזרתי מהלימודים ונתתי טרמפ לאיזו סטונדטית ילדונת , אנריקה אגלסיאס שר משהו מטופש , והיא התפלאה שאני מכיר , אמרתי לה ברור , הוא מענין רק בגלל חוליו והיא לא ידעה מי זה חוליו איגלסיאס . 
שלחתי אותה לבדוק אצל אמא שלה , אני אומר לכם הנוער של היום . 
לאחרונה באוטו שלי מתגלגלים דיסקים של מיקה , גיטר הירוז 2 , משהו טראנסי שנקרא Cream 2007 , ודיסק שנקרא Indian Dance Music שכולל אפילו גרסת דאנס לדיל טו פאגאל הא . 
הרבה באסים , יש בדיסק הזה , הרבה . 
גם הגב שלי נתפס , פעמיים אפילו בשבוע האחרון , הפעם הראשונה היתה כשסחבתי מקרר קטן , לא יותר מ 50 ליטר , אולי 17 קילו , למשרד . 
שם מילאתי אותו בבריזרים וסמירנוף אייס , ולא שיש לי בעיה עם המקרר , אבל השומר המונגו בבנין דלק בעקבותי כל הדרך אל המעלית ודרש לראות כרטיס עובד , ככה שהייתי צריך לאזן מקרר ביד אחת ולשלות מהכיס כרטיס עובד , וכשהגעתי כבר לקומה חמש השכם השמאלית פעמה קלות . 
את היום שאחרי כן ביליתי במיטה עם נורופן , ואז בג'קוזי . 
ביום שישי הלכתי להתאמן , וגם רצתי , ואחרי שעתיים וחצי של אימון , קניתי עוד מקרר זהה שיהיה מחדר שינה . 
את שבת ביליתי במיטה עם נורופן , ואז בג'קוזי . 
בשבת נשאלתי מה אעשה בפנסיה , ועניתי מעט ככל האפשר , אולי חדר כושר ארבע שעות ביום , ואז שעתיים שינה . 
כמו שזה נראה עכשיו , כל יום כזה ילווה ביום במיטה . 
עם נורופן . 
ואחרי זה ג'קוזי . 
יש לי שלושה חדרי כושר שונים . 
האחד , לזכר ימים עברו , בקאנטרי קלאב . 
פעם , כל מה שהייתי צריך בחדר היה ברזלים , ואולי בידורית על גלגלים לשמוע שמה מיוזיק . 
היום הקאנטרי הפך המוני , ויום שבת בבוקר שם , מה אומר , חסרים רק המנגלים . 
גם הציוד לא משהו . 
השני הוא שייפ , והוא מאובזר למשעי , קר וחסר אישיות , אבל עם ילדות מוקפדות שרצות על הליכונים , וילדים מצ'וקמקים שנראים כמו פלמינגו , עם שרירי קיבורת מפותחים ורגליים דקות כמו ספגטי . 
שם איש אינו מפריע לסקווטים , ובבוקר אפשר לרוץ מול הטלוויזיה , להתפעם מדוקטור פיל . 
אמריקאים אני לא כל כך סובל , אבל טלוויזיה אמריקאית , זה משהו משהו . 
אמריקה . 
השלישי נמצא בעבודה . 
בחישוב פר מטראז' , הכי איכותי מכולם . 
פעמיים בשבוע אני צריך להביס את התנועה ומגיע מוקדם לעבודה , אז אני מתאמן שם . 
שקט שם , ומספר המתאמנים מינימלי , כראוי . 
רק משקולות חסר , יש 210 קילו , אז לפעמים המאמן עוד מתיישב עליהן כשאני מתאמן . 
כשלתי בתכנון שלי להוריד 15 קילו בשלושה חודשים . 
הבעיה היתה בשני מישורים ספציפיים - התכנון והביצוע . 
מצד שני , אני כבר מצליח לרוץ 12 דקות במהירות 8 , ובשבילי זה הישג אדיר , אבן דרך בדרך ל 30 דקות במהירות 10 . 
כערך מוסף משלושה חודשים אינטנסיבים , סידרתי מחדש את חגורת הכתפיים , הטרפזים והתאומים ברגליים . 
ולדעתי אני בדרך הנכונה ל 50 ס"מ היקף יד . 
אני מגיע ל 47 אחרי אימון , 45 לפני , וזה לא רע בכלל . 
היום יהיו לי שני משברים מפתיעים בעבודה . 
צריך ללבוש את כפפות המשי ולחבוט באנשים בעדינות , עד אובדן הכרה . 
ומחר , אולי במיטה עם נורופן . 
ואולי קצת ג'קוזי . 
