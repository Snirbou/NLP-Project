יחי דור הפרוזק ! 
אני עוד זוכרת איך עליתי לדירה שלך , דיברתי בפלאפון וסיפרתי לו כמה אני מחכה . 
דפקתי בדלת ולא אתה פתחת , אישה מבוגרת ניגשה , שאלה לרצוני . 
אמרתי שקבענו ועליתי אליך לחדר . 
דיברנו ושאלתי אותך והיית כל כך יפה וחכם כשענית על אי אלו השאלות המטופשות שלי . 
חייכנו והיה כל כך נעים ומרוחק והיה כל כך ביחד , עד שהיא נכנסה . 
היא אמרה שאני צריכה ללכת ושנגמר הזמן ויש לך דברים לעשות . 
ביקשתי שתיתן לי עוד כמה דקות ולו רק בכדי להפרד כמו שצריך והיא רק חייכה וציוותה עלי לעזוב . 
היא הניחה יד על כתפי והובילה אל המעלית , ואפילו לא הספקתי לומר לך שלום . 
ירדתי במדרגות והיה כל כך קר ושקט וחשוך והייתי לבד . 
התקשרתי אליו ואמרתי שהיה הכי טוב בעולם ושיבוא לקחת אותי כי אני לא מכירה את האזור . 
הוא אמר שיקח לו קצת זמן אז כדאי שאני אלך לתחנת האוטובוסים ואחכה לו שם והוא כבר יבוא . 
ראיתי חתול , נדמה לי שחור , שהסתכל והתקרב ונצמד אלי ואני רק ניסיתי ללכת ממנו ולירוק ולא הצלחתי . 
חיפשתי מישהו לשאול איך מגיעים לתחנה והייתי לבד , אני והחתול הארור . 
היה שטפון , את זה אני עוד זוכרת היטב , היה שיטפון וישבתי על המדרגות ושמעתי צעדים מאחורי , וראיתי את כל המים שנראו כמו מפל ענקי רודפים אחרי ואחריה וברחנו כי פחדנו להרטב . 
היא המשיכה ללכת ואני קפאתי מקור ליד שלט של איזה רחוב שאני לא זוכרת את שמו . 
ראיתי חולדה רצה על מעקה גרם המדרגות והתקשרתי אליו שוב . 
קצת בכיתי ואמרתי שאין לי כוח ואני לא יודעת איך מגיעים או מה לעשות ונכבה לי הפלאפון . 
ישבתי שם , הסתכלתי איך המים הכהים זורמים אל מקומות אפלים שמעולם לא ידעתי על קיומם והייתי חסרת אונים . 
והיה לי רע . 
אח"כ בדקתי וכל הסימנים הראו על אסון מתקרב . 
חולדה היתה אזהרה מפני אדם קרוב שזומם להפיל . 
על החתול היה כתוב " גם אם אתה אוהב חתולים , שים לב כי זהו סמל הרומז לך על ערמומיות ואי אמון עד כדי בוגדנות . 
עליך לשים לב עם מי אתה מתחבר , ולא לגלות סודות על ימין ועל שמאל . 
שים לב מה אתה מספר , ולמי אתה מספר ! 
" אם ראיתם יישוב מוצף במים כהים וסוערים – זהו סימן לאסון . 
עליך להזהר מסכנה צפויה . 
מדרגות - " ירידה במעמד , אובדן ההכרה והביטחון . 
אתה נמצא בדרך לשגשוג , אך אל תצפה לתוצאות בזמן הקרוב . 
מדרגות מורות על איזו התפתחות שהחולם נמצא למרגלותיה כרגע . 
" אני לא אוהבת לחלום חלומות כאלה . 
בחיים שלי לא היתה לי מטפלת כל כך טובה , לחשוב שהכל עומד להגמר ואני אעבור לאסתי ההיא . 
אחר כך תבואי ותגידי שאני צריכה לתת לאנשים אחרים לתפוס יותר מקום בלב ובחיים שלי , ואני אגיד לך שאסור לי להקשר לאנשים אחרים בדיוק בגלל הדברים האלו . 
את תגידי שאני צריכה להפסיק לשים לעצמי רגליים , ואני אגיד שאסור לי . 
אסור לי . 
