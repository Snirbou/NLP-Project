החום מלטף לי את הידיים הכחולות בקפאונן . 
הסוודר מחבק רק עד המפרקים , כך שקצות האצבעות מבצבצות . 
העגילים שלי , נוצות סגולות , נחים להם בעצלות על כתפי . 
אני מרחיקה את השיער , פסים - פסים , מהעיניים המעושנות והשחורות ( ביותר מובנים מאחד ) שלי . 
מישהי שאני מכירה עוצרת מונית שירות על רוטשילד בעודה מעשנת . 
איכשהו תמיד חשבתי שסיגריות רטובות אינן להיט , כמו גם סיגריות בימי חמסין כשהאוויר נתקע בריאות הריקות מדי . 
שוב אני טובעת בהפוכים על סויה ובתי קפה . 
מתרגזת על כל האידיוטים האמיתיים , ועל אלה שהופכים לכאלה לכבודי . 
שותה מי ברז עם לימון , מאזינה לשירים חדשים בעודי נפגשת עם האנשים הישנים ונמצאת בכל הסיטואציות המוכרות . 
מדברת שטויות רק אחרי שאני עושה אותן . 
ההיגיון אומר לי שזה טיפשי , אבל הלב שלי אומר שזה הכי נכון . 
זאת לא יכולה להיות טעות אם זה מה שגורם לי להיות מאושרת . 
הנה אני מחליטה להיות היחידה שקובעת לעצמי חוקים , כי הגבולות קיימים רק אצלי בראש . 
כשהחורף כבר כמעט הגיע אני בוחרת לשתות את האדישות שלי בקשית קטנה בצורת ברד ממותק . 
לחתוך ולהדביק תמיד , כמו בכיתה ד' רצופת האנגינות למיניהן והחום , כשישבתי על השטיח ( אז חום והיום כחול ) , וסידרתי חיות וצמחים על גבי בריסטול גדול . 
הדבקתי גם את ג'ניפר לאב היואיט היפה . 
רציתי יום אחד , כשאהיה גדולה כמוהה , להשתחל לתוך שמלת מיני שחורה ונעלי עקב , וששערי יהיה גלי ושחור ומבריק כמו ויניל . 
אפשר גם שאהיה הטריגר לרגשות עמוקים ומסמאי הגיון , שאני מייחלת לעצמי להרגיש ולא מרגישה . 
חולמת בלילה על כל הכאב הממסמר שחשתי שמכרסם בי כתולעת ורציתי להקיא מקרבי , אלא שכשאבד לי , הרגשתי שאבדתי גם אני לעצמי . 
הוא לא ידע להגיד לי אם קרה לו אי פעם שהרגיש שמישהו נמזג לתוכו כמו משקה המתפזר במחזור הדם , או שאולי ידע להגיד שלא . 
מסתבר שלחצתי גם על כפתור הפטפטת לשבוע , ואמרה לי הפסיכולוגית שבין שלישי לשישי צריכה גם היא טיפול פסיכולוגי משלה , בשביל להצליח להיות שם בשבילי . 
ועוד אמרה שאני יודעת היטב היכן למקם את הנקודות שלי - בצורת נעליים אדומות - בסוף משפט . 
אני מביטה בעצמי כותבת תסריט עקלקל וחסר קוהרנטיות . 
אני רואה איך כל פנייה מרחיקה אותי עוד ועוד ממציאת ההפי אנדינגס הנכספים של כל הסרטים האמריקאים הגרועים , שאני מסרבת לצפות בהם בכל תוקף בזמן האחרון . 
ובכל זאת , גם אני רוצה תסריט אמריקאי שיגמר בחתונה , ילדים וחתולה קטנה . 
השחקנים כולם צריכים להיות יפים מלפנים , מהצדדים ומאחור גם . 
מובן מאליו שהם צריכים להיות מאוהבים עד אין קץ בדמות הראשית שלי . 
והדמות , אם באמת עוד לא הבנתם , היא אני , משום שהתסריט הוא חיי , ואני נוטה לא לאהוב את ההתפתחויות האחרונות בעלילה . 
גל טוען שלא משנה עד כמה הסיפור בנאלי , העיקר שיהיה כתוב טוב . 
הוא טוען שלמרות שנידמה לי , אני לא תמיד מחפשת את זיקוקי הדינור . 
לראייה הוא מציג בפני את הטיעון שאני ידידה שלו . 
לא נעים לי לספר לו שלא לכל בחורה יש שני ידידים הכי טובים שהם גייז ושבמקרה השמות שלהם מתחילים בג' . 
כמו כן לא נעים לי לספר לו שהוא מרתק ונוירוטי בצורה מדהימה , ושהוא מאוהב בבחור שמבוגר ממנו ב - 15 שנים שיש לו סיפור חיים מרתק משל עצמו ( ודירה ברחוב תל - אביבי נחשק במיוחד ) . 
אני תוהה אם גל לא מודע לזה שהוא הכל חוץ מבנאלי , וגל חושב שיש לנו הגדרות מאוד שונות לדברים . 
אני שואלת את עצמי האם זאת אני שרודפת אחרי כל הדרמות או שמא הן רודפות אחרי . 
אני לא יודעת אם אני אוהבת אותן מפני שאני כל - כך רגילה , או שאני מזמינה אותן אלי ולכן מסתגלת . 
אבל נמאס לי . 
נמאס לי באמת ואני רוצה קצת נורמליות שתתקע לי שגרון ותשגע לי את השכל עד שאני אבקש ממנה יפה יפה שתלך . 
