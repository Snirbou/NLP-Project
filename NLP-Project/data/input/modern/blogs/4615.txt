1 . 
זו לא היתה מחשבה , ולא תחושה פיזית . 
זה היה משהו עדין וחמקמק שמכוונן לערפול של 17 שעות עבודה , בין מחשבה בהירה לחלימה בהקיץ . 
זו גם לא היתה דרמה גדולה ולא משהו שהעלה לי את הדופק מפחד או כל רגש דומה . 
בכל אופן , לשבריר שנייה ראיתי בתודעה שלי דמות זקנה , שהחיים כבר נשאבו ממנה . 
העיניים שלה היו עצומות למחצה והיא כמעט הזכירה לי עץ זקן שהתעורר לחיים . 
הגוונים שלה היו ירקרקים בהירים אבל גם דהויים מאוד . 
הדמות העצית הזאת נשקה לי על ראשי ולאותו שבריר שנייה הרגשתי מעט חום מתפשט לי בלב . 
הרגשתי את האנרגיה שלה . 
בתחושתי לא היה לה מין מוגדר , היא היתה דואלית . 
אבל עברה לי מחשבה בראש שאולי זו אמא שלי ז"ל . 
אני ממש בספק אם יש קשר אליה , אבל מי יודע . 
2 . 
אני כבר לא יודעת אם אני צריכה להגיד תודה שמישהו בכלל מתחיל אותי , או להאשים את עצמי שאני לא מספיק קשובה לתחושות שלי . 
הוא מקסים הבחור , באמת אחלה בנאדם . 
סטודנט למקצוע מוערך ( לא שזה מעניין אותי יותר מדי ) , איכפתי , יודע להקשיב , מוכן להבין , בלה בלה בלה . 
גם נראה בסדר . 
( לא בדיוק לטעמי , האמת . 
אני אוהבת אותם מאסיביים יותר , עם כתפיים רחבות . 
אבל זה לא העניין האמיתי כאן ) אבל מה לעשות שאחרי הפגישה הראשונה גיליתי שאני לא ממש מתלהבת ממנו . 
אני לא מרגישה איתו כמו שהייתי רוצה להרגיש עם גבר . 
השיחות ביננו לא רוויות רגעי שתיקה מביכים ( רק כשהוא ניסה לנשק אותי ואמר כל מיני דברים כדי להעניק איזשהו נופך רומנטי למפגש ביננו ) . 
אבל לי הכל הרגיש מאולץ ו " אינסטנט " , כאילו הוא , אנחנו מנסים ליצור משהו מן המוכן , אבל הטעם , כמו במנות אינסטנט - בהתאם . 
אין יותר מדי כימיה , לפחות מבחינתי . 
הוא בן 30 , ומסתבר שהפער ביננו גדול וזה אכן מורגש מחשבתית , מנטלית , שכלית . 
הוא הרבה יותר מפותח ממני . 
אני מרגישה לידו כמו ילדה קטנה , לא במובן המחמיא של המילה . 
הוא ממש לא מתנשא מעליי , וגם איפשהו , תמיד חשבתי שאני צריכה גבר עם יותר ניסיון וחוכמת חיים ממני ואולי אפילו מבוגר יותר כרונולוגית , אבל כנראה שבמקרה הנוכחי זו יותר מדי עמדת נחיתות . 
שתי פגישות הספיקו לי כדי לגבש דעה , לא נראה לי שיש טעם לעוד פגישה אחרת סתם אמרח אותו וזה לא יהיה הוגן כלפיו . 
מחר אגיד לו מה בלבי . 
וכן , זה לא הוא , זו אני . 
כי ללא קשר לחוסר הכימיה , אני באמת לא בנויה לקשר כרגע ועל כך יש לי הרבה מה לכתוב בהזדמנות אחרת . 
שוב דיכאון , והפעם מסוג הואקום הבולעני . 
הוודקה תפוזים ששתיתי במפגש החברתי שנסחבתי אליו ע"י ידיד רק החמירה את התנודות . 
אני מרגישה ריקנות . 
בכלל , כבר כמה ימים תחושת נאחס כללית כמו מרחפת מעל ראשי . 
יש הרבה תוכניות ואפס מעשה כדי לממש אותן . 
ועכשיו הריק הכבד הזה בולע גם אותן , כמו אומר מה הטעם לכל זה . 
העבודה , שוחקת כמו שעבודה יודעת לשחוק . 
תחושת בדידות מסויימת שהתעקשתי להנציח היום בטענה שאני מרגישה " נאחס " גם כשלפחות שתי נפשות הזמינו אותי לצאת . 
בקיצור , אין למי לבוא בטענות אלא לעצמי . 
אבל להיות עם אנשים ולהרגיש זרה ולא מובנת זו בדידות גדולה יותר , אולי . 
סיבוב קניות קטנטן של מוצ"ש בקניון השכונתי לא הצליח לנחם אותי יותר מדי . 
תמיד ידעתי שכל זה הבלים ובגדים לא באמת ישמחו לבב אנוש מרוקן . 
מקווה להתעורר מחר קצת יותר מאוששת . 
1 . 
לפחות פעם בשבוע הדיכאון שלי ( שעכשיו הוא על תקן סמוי ) צץ לו וסוחף אותי איתו לכמה שעות . 
פתאום העולם סביבי מחשיך ואני רואה בחדות את התווים הכי גסים באופיים ובהתנהגותם של אנשים . 
גם בעצמי . 
אני לא מסוג ה " אני בסדר , העולם דפוק " . 
אני מזן ה " כולנו דפוקים מהיסוד אז מה הטעם וכו'". 2 . 
כשהדיכאון פוקד אותי , הכל נראה לי פתאום אירוני בצורה מחרידה . 
העולם ומנהגיו נראים לי מוזרים , סרי טעם . 
הדיכאון תפס אותי היום עת שוטטתי לבד במרכז קניות יוקרתי בעירי מתוך ידיעה שגם בבית אהיה לבד . 
נכנסתי לחנות איפור יוקרתי , והמוכרת העדיפה לגשת קודם למישהי מבוגרת ממני שנראתה לה לקוחה פוטנציאלית יותר , תוך התעלמות בת דקות ארוכות ממני . 
מוכרת אחרת ערכה סדנת איפור קצרה ללקוחה . 
ופתאום , המחשבות ה " פילוסופיסטיות " החידלוניות האלה שצצות לי תמיד ברגעים כאלה . 
התחושה שאני שקופה אבל בולטת בפגמיי , חסרת חשיבות . 
תחושת הגועל מההתעסקות הזאת שנראתה לי פתאום כ"כ תפלה . 
ליפגלוס , שפתון , סומק . 
מה זה משנה . 
שום דבר לא ייפה את הניוון האיטי , חשבתי לעצמי והרגשתי כ"כ בודדה . 
אחרי סיבוב הלוך ושוב - הלוך ושוב במטרה למצוא כספומט , נכנסתי בפעם השנייה ורכשתי שפתון . 
אז כבר החלה התקהלות המונית בחנות והמוכרת דילגה מלקוחה ללקוחה , מחליפה שפות , חיוכים וניואנסים . 
3 . 
בשיטוטיי הגלמודים באותה שעה , רגליי כושלות ופי יבש מצמא , עברתי ליד הסניף של " ארומה " ושמעתי את כריזת השמות . 
חשבתי , לכל איש יש שם . 
הרגשתי מוזר פתאום . 
4 . 
מקום העבודה שלי מאלץ אותי לחייך לאנשים פעמים רבות מדי ביום ולתת שירות . 
אני לא מתלוננת , אבל תוהה אם החיוך התמידי הזה והגישה הרשמית לא שוחקים אותי רגשית . 
פעם קראתי בעיתון על מחקר סיני או יפני ( אני אף פעם לא באמת מבדילה בינהם , אבל כנראה שזה היה מחקר סיני . 
בתודעה שלי הסינים יותר חייכנים . 
אוף , מה הסתבכתי לעזאל ? 
) לפיו חיוכים תמידיים , ובמיוחד כאמצעי להסתרת רגשות שליליים גורמים לדיכאון . 
טוב , אצלי הדיכאון כבר מובנה אבל כנראה שזה מוסיף . 
לפעמים אני מרגישה כמו בובה ששמו בתוכה תקליט שמפעילים אותו שוב ושוב ושוב ושוב ע"י לחיצת כפתור . 
זה לא שאני נחמדה ללקוחות רק כי מצופה ממני . 
הרוב באמת בא מתוכי . 
אבל מכיוון שאני לא בנאדם חייכן מטבעי , ולפעמים אני מנסה להפיג עוינות או סתם לעורר סימפטיה , יוצא שאני מחייכת הרבה פעמים ביום . 
הרבה יותר ממה שאני מורגלת אליו . 
מוזר כמה שזה מעייף לחייך . 
אני כבר לא אדבר על האלרגיה שפיתחתי למילה " תודה " . 
בררר . 
כמה פעמים ביום אני אומרת את המילה הזו , וכמה פעמים ביום אני שומעת אותה . 
5 . 
הדבר החיובי היחיד שאני יכולה לציין כרגע , הוא העובדה שאני מתחילה לפתח מעט אופי ביחסיי עם אנשים בסביבתי הקרובה ופחות איכפת לי מה אדם כזה או אחר חושב עליי כל עוד אני יודעת שההתנהגות שלי בגבול הראוי והלגיטימי . 
אני סומכת על השיפוט המחמיר שלי את עצמי שאני לא עוברת את הגבול גם כשאני משתטה ועושה צחוק ולא איכפת לי איך זה נראה מהצד כל עוד אני לא פוגעת באף אחד . 
