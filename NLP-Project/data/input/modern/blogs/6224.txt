בבוקר סגרירי זה מאווררת אני את הסדינים . 
לא עוד ניחוח הוניל המחליא , שלא דומה כלל לוניל ההוא ולא לריח הגשם שטיפותיו ניקוות על השמשות . 
לנקבוביותי הסתומות לא יועילו צימרים בצפון ולא מילמולי אהבה סתמיים . 
רק זיקוק עמוק מכל העצבות הזאת , שדבקה ומאיימת להמשיך לאחוז ברגלי עד שתהיה בטוחה שלא אתקדם עוד לעולם . 
ואני איני מתכוונת לקפוא , ואשיב פניו ריקם , שכן כיצד אוכל שוב להביט אל תוך עצמי מתוך הידיעה שבחרתי להתרכבל במיטתי לעד , ולישון . 
אני יושבת על האסלה , אני בת עשרים וקצת בקושי . 
דרך נהדרת להפיק בה יצירת מופת . 
זה כמובן מתוך ההנחה הבסיסית שכשאהיה מבוגרת יותר ולא אשב על אסלה , כן אוכל ליצור משהו שהוא טוב באמת . 
מניין לי היוהרה הזאת ? 
במיוחד כשהמצב הוא כרגע כזה . 
הסימפטומים המופלאים מופיעים ראשית בכתפיים . 
בהתחלה לא רואים אותן , עד שיום אחד הן מזדקרות כמו כנפיים קצוצות של עטלף שהתחרש והתרסק ארצה במהירות מסחררת . 
התאונה הזאת מסמלת את הסוף . 
שוב אין הם מאמינים שהכל בסדר , או שואלים לאן נעלמות השעות הארוכות שלי . 
כולם יודעים שכעת יש , על אף גילי , במה למלא את כל הדפים הריקים במחברת הגדולה . 
אלא שהמילים הולכות לאיבוד במבוך הסבוך של הזיכרון . 
יש מיליון דרכים להביע את מגע האריחים הקרים שחודר את הג'ינס שלי , אבל רק שם אחד נכון לימים שעוברים עלי . 
אני שותה עוד כוס קפה ואני רועדת מפני שאיני יכולה לראות את העתיד . 
חולצתי נפרשת מעלי כמו מצנח של ליצן שילדים רצים להתחבא תחתיו . 
אני מתחבאת כל הזמן . 
מתי יגיע היום בו אוכל להציג לראווה את יצירת המופת ? 
* * ושמישהו רק יגיד אם נידמה לו שהוא מבין משהו מזה . 
הלוואי שהייתי רעבה עכשיו או שבעה או מסוגלת לכתוב משהו . 
שיר . 
אבל אני לא יכולה , פשוט אין לי הכוח או הרצון או אני לא יודעת מה בדיוק . 
תפסיקו לזרוק עלי את הספרים שלכם ואת הרעיונות שלכם או העצות האינסופיות ולא במיוחד מועילות , תודה , ותפסיקו לדבר איתי על מה שלא מעניין אותי לדבר עליו , טחון לי , לא יכולה להיות תקליט שבור . 
מספיק . 
שקט . 
תצאו לי מהראש ומהחיים ואלוהים אלוהים , הציפורניים שלי שחורות והלשון שלי מושחזת . 
מוכנה לרסס חיצים לכל עבר . 
אם מישהו היה מקשיב , אם לא היו ישנים פה כל היום , ולעזאזל כל - כך קר לי , אני לובשת צעיף . 
ורוצה , פשוט רוצה שהכל יהיה אחרת . 
שהיום , השבוע , החיים האלו היו אחרת . 
שהאנשים היו אחרת ואני , אני הייתי מישהי לגמרי שונה . 
ונמאס לי . 
ואולי אם אני אלמד לצעוק מישהו ישמע , למרות שמזמן איבדתי אמונה בהכל ובכולם . 
זה קרה כמעט כשהייתי ילדה קטנה שמדדה נעליים של ילדות גדולות ממנה ושיחקה בלהיות אני של היום , שהיא בדיוק מי שרציתי להיות אז אבל גם בכלל לא . 
כי אני מזוייפת , והזמן הזה אבוד , ונידמה לי שאני מתחרפנת למרות שהתכוונתי להיות יכולה לשתוק ולא להגיד לעולם את מה שאני חושבת , אבל אני מוכרחה לדבר . 
למען השם , אני מדברת אל מסך העריכה ולתוך הבלוג הזה , ואין אף אחד , אף אחד . 
ואלוהים , אם אני אבקש חזק אולי תעשה שזה יעבור , אבל אתה לא קיים נכון , אז בעצם אני עדיין מדברת ממש לעצמי ... 
.. 
. 
