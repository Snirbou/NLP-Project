קטע מוזר , הזמן שעבר , ושעוד יעבור . 
כל מה שנשאר בעבר ואי אפשר לגעת בו , הדברים שאי אפשר בכלל לנחש שיקרו , והגבולות של ההווה , שקשה להגיד איפה הוא מתחיל ואיפה הוא נגמר , כי ההווה הוא לא באמת רק הרגע הזה ... 
.. 
. 
אולי ההווה זה כל מה שאפשר לגעת בו , כל מה שיש חוטים שמחברים אותנו אליו . 
כל מה שהולך איתנו . 
אולי זה הוואקום ששואב ממני כמעט את הכל ומוריד את הווליום , ואולי זה פשוט הזמן שחולף ומותח חוטים ישנים עד שהם נקרעים , או עד שאני בוחרת לעזוב , כי אי אפשר לסחוב כל כך הרבה בבת אחת . 
מכאן זה נראה כאילו משהו בי מתלבט אם שווה לעשות עוד צעד בהתבגרות , אם אפשר לאט לאט להשתחרר מהדרמטיות שבה התייחסתי לחלומות שלי , כי אולי זה לא להיות או לא להיות , זו רק שאלה של איך , ואולי יש דרך אחרת . 
יכול להיות שכשכבר אין מספיק מוטיבציה כדי להגשים את החלומות , בין אם זה מחוסר בטחון או מחוסר רצון , מהסיבות הנכונות או לא , החלומות מתחילים להכביד , במקום כנפיים הם הופכים לשק כבד , שאי אפשר איתו , אבל גם מפחיד להניח אותו בצד הדרך , כי מי אני בלי החלומות ? 
אבל בעצם , מי אני כשכל האנרגיות שלי מופנות לנשיאת השק הכבד ששובר לי את הגוף ואת הנשמה ? 
( כעבור שעתיים ולא מעט מים שעברו בנהר ) אולי יש יותר מקום ממה שאני חושבת , להכניס את זה וגם את זה , בשבילי ובשביל מי שמצפה , לספק את הסחורה ולהכין תשובה בשלוף לכל מי שמוכרח לשאול , בלי שזה יעקם ויסרס אותי . 
אינטואיטיבית אני יודעת טוב מאוד מה נעשה מתוך מירכוז ומה לא , הבעיה היא שאם ההגיון לא מגבה את האינטואיציה שלי , אני לא נוטה להקשיב לה , ואני בהחלט צריכה ללמוד לעשות את זה . 
אינטואיציה באה מהבטן , והבטן היא המרכז . 
כוסעמק . 
זה מה שאני מרגישה שיש לי להגיד . 
אחד הרגעים המפתיעים היה כשהכל כל כך עצבן אותי , עד שרציתי לשבור אפילו את הפיות שלי , אלה שיושבות על בועות ותלויות לי על המדף . 
אני נטרפת . 
אני רוצה לשבור ולפרק . 
אפילו קנאק מסכן ממפרק הירך אני לא יכולה להוציא כי זה בכלל לא קנאק שצריך להוציא , זו רק התחושה הזו שמשהו שם עומד לצאת מהמקום אם אמתח אותו יותר מדי . 
וזה בכלל לא נעים להסתובב שלושה ימים עם התחושה שמפרק הירך שלי רוצה להתפרק . 
כמו הברבי היפה שקבלתי מתנה מאמריקה , שהתפרקה לה הרגל כשעליתי איתה במדרגות בבית הישן של סבא וסבתא והיא נפלה לי מהיד . 
ממש כמה ימים אחרי שקבלתי אותה . 
אני חושבת שהיה לה בגד ים ורוד . 
גם לי יש בגד ים ורוד . 
בכל אופן , היא פשוט נשארה נכה . 
אפשר היה להחזיר לה את הרגל למקום , אבל זה אף פעם לא ממש החזיק . 
ככה זה , דברים מפורקים כבר לא חוזרים לקדמותם , לא באמת . 
[ לא יודעת , אני מניחה שאני עוד בשלב המיון של הפאזל בן אינסוף החלקים שלי . 
קודם כל מחפשת את החלקים שמרכיבים את המסגרת . 
ואיך בכלל מרכיבים פאזל שלא יודעים איזו תמונה הוא אמור ליצור ? 
] כל הזמן דברים נראים לי לא בסדר . 
אני מרגישה יותר מדי סוף ופחות מדי התחלה , ובכל מקום אני מוצאת את עצמי עומדת מול מראה שמראה לי את כל מה שלא בסדר איתי . 
לפעמים אני מקבלת את זה כאילו ברור מאליו שאני תמיד לא במקום הנכון ולא בזמן המקום , תמיד עוף מוזר , תמיד בפינה . 
ולפעמים אני עומדת מול המראה המעוותת הזו ושואלת למה , ושואלת מה לעזאזל כל כך דפוק בי , מה גורם להכל להתעקם . 
אני רוצה לעקור את עצמי מכל אותם מקומות שמציגים לי את עצמי הדפוקה והעקומה , אבל כמה מפחיד זה לעקור את עצמי ולהשאר בלי שום שורשים , לא מחוברת לכלום . 
ואולי האדמה הזו רעה לי , ואולי אין שם מספיק חמצן ואור , אבל לפחות זה חיבור . 
יותר מדי מלים רוצות לצאת החוצה והפתח צר . 
השאלה " מה אני מרגישה ? 
" ממשיכה להשאר ללא תשובה , ברוב הפעמים . 
ואולי דווקא ברגעים היותר טובים קשה לי לתת שם לרגשות שלי . 
אני מסתפקת בידיעה שברגעים האלה אני בסדר , יש לי קצת שקט ושום דבר לא כואב מדי , וזה מספיק טוב , בינתיים . 
רק שלא יתהפך לי הכל , רק שלא יחזור המחנק , שלא יחזרו הרעשים , שלא ירעיל אותי הפחד . 
" כשהמלאכים סחוטים אנחנו מקפלים להם את הכנפיים בעדנה בעדנה מכינים את השוט כשהמלאכים מתחילים אנחנו חותכים בהם עד שהטל מציף את הארץ . 
" ( יונה וולך . 
) מה עושים עם הימים האלה שקמים לא רק על רגל שמאל , אלא על כל צד שמאל ? 
אני רוצה לחזור לישון ולהתחיל את היום הזה מחדש , בלי התחושה שדמות קטנה עומדת לי מאחורי העיניים ומנסה לדחוף את הדמעות החוצה בלי שאדע למה . 
