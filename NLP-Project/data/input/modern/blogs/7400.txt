תן בהם סימנים . 
זכור את הבגדים שלבש מי שאתה אוהב כדי שביום האבדן תוכל לומר : נראה לאחרונה לבוש כך וכך , מעיל חום וכובע לבן תן בהם סימנים כי אין להם פנים ונפשם מסתרת ובכים שוה לצחוקם ושתיקתם וצעקתם עולות אל גובה אחד וחום גופם בין 36 מעלות ובין 41 מעלות ואין להם חיים מחוץ למרווח הצר הזה . 
ואין להם פסל ולא תמונה ולא זכרון ויש להם כוסות ניר ביום שמחתם וצלחות ניר לשימוש חד פעמי . 
תן בהם סימנים . 
כי העולם מלא אנשים שנקרעו משנתם ואין מאחה את הקרע ושלא כחיות הבר הם חיים כל אחד במחבואו הבודד והם מתים יחד בשדות הקרב ובבתי החולים ואת כלם תבלע האדמה טובים ורעים יחדיו כמו עדת קורח כלם במרים נגד המוות ופיותיהם פתוחים עד לרגע האחרון והלל וקללה הם יללה אחת , תן בהם סימנים . 
