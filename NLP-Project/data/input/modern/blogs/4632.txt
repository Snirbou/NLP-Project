מתישהו הבנתי שאין אוזן קשבת בחינם , ומאז אני שומרת את רוב הדברים לעצמי . 
לאף אחד לא יהיה מספיק כוח וסבלנות לטחון איתי את כל התכנים הפנימיים שלי ולהתעסק בי באופן טוטאלי . 
זו מעין משאלה נרקיסיסטית שלי שאני יודעת שלא תתקיים לעולם , ושאיפשהו גם אין לי רצון אמיתי לקיומה . 
מעולם לא אהבתי את הצד הנרקיסיסטי שבי . 
כשהייתי נערה נהגתי לשוטט באינטרנט בחיפוש פתטי ונואש אחר תשומת לב , מילה טובה . 
חיבה . 
אישור חברתי מסויים שנבע מבנאדם אחד שאני אפילו לא מכירה אבל באותו רגע ייצג את כולם . 
בעיקר רציתי שמישהו יבין אותי . 
ולכן כבר בשיחה הראשונה הייתי משתפכת בגילויי לב מוגזמים מתוך ניסיון ליצור מעין אינטימיות אינסטנט . 
ניסיונות שלרוב כשלו , כי אם בהתחלה עניינתי את האנשים , בסופו של דבר הצלחתי לעייף אותם . 
הייתי נסחפת מדי , בוטה מדי , הצגתי לפניהם את כל חולשותיי כמו פקעת חוטי המריונטה שאני והנחתי להם רק לבחור באיזה חוט למשוך כדי להפעיל אותי . 
אבל מאז עייפתי . 
אנשים עייפו אותי . 
בעיקר הציפיות שלי מהם . 
איבדתי את המרץ הזה שדירבן אותי לנסות להרשים את האנשים בשפה גבוהה לגילי , בתחומי עניין " עמוקים " ועוד מיני קישוטים לנפש האומללה שאני . 
אני עדיין אוהבת לדבר על עצמי , אבל כעת זה פשוט מעייף אותי . 
הגעתי למצב שאני מעדיפה לשמוע אנשים ולא לדבר על נושאים שלי . 
מעייף אותי להסביר לאנשים מה אני מרגישה . 
במילא אני לא אצליח להסביר את עצמי והם בכל מקרה לא יבינו . 
אני שוב מתחילה להרגיש איך הכוחות נסחטים ממני . 
העייפות הזאת מכל העמדות הפנים , מהזהות הלא מגובשת שלי . 
מהתאהבויות הסרק האלה שקורות לי מפעם לפעם כשבנאדם שאין שום סיכוי איתו מקדיש לי קצת תשומת לב והקשבה . 
ואני מודעת לחוסר הסיכוי ולחוסר הרלוונטיות שלי לכל אורך ההיסחפות . 
אבל מתמכרת לתחושה הזאת . 
זה תהליך פנימי שהצד השני בד"כ לא מרגיש בו . 
אני משתדלת שלא ירגישו . 
מקסימום רואים בי ילדה קטנה ועלובה שצריכה קצת צומי . 
אח"כ , כשנסתם הגולל על הקשר זה קצת דוקר , כן . 
אבל ממשיכים הלאה . 
אבל הפעם יש לי צורך עז שהאדם הזה יידע , שהוא נגע לי בלב איפשהו . 
שהוא יידע שקצת התאהבתי בו . 
שההקשבה שלו והנכונות שלו לעזור לי עשו לי משהו . 
אבל זה בעייתי . 
אני לא רוצה להישמע כמו ילדה מתוסבכת ואובססיבית או כאילו אני מצפה למשהו . 
כי אני לא מצפה לכלום . 
זה פשוט יקל על המועקה שרובצת עליי מאז אתמול . 
התחושה שאני לא מבהירה לאנשים מה אני מרגישה באמת . 
אפילו רק כדי לא לשמור את זה בבטן ולאכול את עצמי מבפנים . 
