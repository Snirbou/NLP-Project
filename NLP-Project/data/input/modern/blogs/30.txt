תגידו , ערמונים על האש - עם מלח או בלי מלח ? 
( לי התשובה ברורה , אבל מישהי פה טוענת בתוקף ההפך . 
והיא הולכת לשלם על זה הרבה הרבה . 
כל מה שאני צריך זה להוכיח שאני צודק , ואז הרעב הקליני שלי מאחורי . 
אז בבקשה לפתוח את דף התגובות ולרשום את התשובה הנכונה . 
תודה , היפ . 
) ( טוב , אני רואה שיש פה מגמה כלשהי בתגובות . 
אני רק ארמוז שזו לא מגמה נכונה : - | אולי כדי לכוון את העניינים טוב יותר : בין הפותרים נכונה אגריל חולצה ותקליט ) . 
שחרור קיטור . 
ספתא שלי , אמא של אמא שלי , היתה עושה את המרק עוף הכי טוב שיש . 
אין בכלל שאלה . 
אין ולא יהיו לה מתחרים . 
חוץ אולי מספתא שלי השניה , אמא של אבא שלי . 
שגם היא - אין על מרק העוף שהיא היתה עושה . 
טוב , זו לא חוכמה . 
לספתא שלי היה לול . 
עם להקה של תרנגולות שרק חיכו לקפוץ אל הסיר , ולשחות ליד הפטרוזיליה , והשמיר , והירקות . 
עד היום מדגדג לי באף כשאני נזכר בריחות שמילאו את הבית הקטן בכפר . 
ואני בכלל תתרן . 
תתרן סלקטיווי כנראה . 
אני גם טמבל לא קטן , כי תמיד ביקשתי מרק צח . 
עם הרבה שקדי מרק . 
אבל קצת סטיתי מהנושא . 
אני זוכר את אותם ערבי שישי בכפר . 
מדלג את שבע המדרגות , פותח את הדלת הירוקה המתקלפת , פותח את דלת הרשת , זאת שנסגרת בטריקה בגלל הקפיץ הישן , כדי שהיתושים לא יבואו . 
ונכנס מיד למטבח . 
ספתא שלי שם כבר יושבת ליד השולחן הקטן . 
סבא שלי עוד לא חזר מבית הכנסת , ונרות השבת דלקו על המדף . 
על הכיריים התחמם על אש קטנה הסיר הענק והפשוט שבתוכו ביעבעה התרופה הפולניה הכי טובה שיש - מרק העוף של ספתא שלי . 
סיר אלומיניום פשוט , עם מכסה אלומיניום ישן . 
כזה שאפשר להרים בקלות ולהסניף מלוא הריאות . 
כשספתא שלי מתה , אמא שלי התחילה לבשל . 
מאז ועד היום לא טעמתי , ובטח שלא הרחתי , מרק כמו של ספתא שלי . 
אמא שלי אומרת שהיא עושה בדיוק מה שאמא שלה עשתה . 
אבל זה לא זה . 
חסרות לי שבע המדרגות . 
חסרה לי הדלת הירוקה המתקלפת . 
כשאני חושב על זה - חסר לי הסיר הפשוט הזה , עם המכסה הישן הזה . 
אמא שלי מבשלת מרק עוף בסיר לחץ . 
ההיי טק של סירי הלחץ . 
ככה כתוב . 
אומרים שזו הטכנולוגיה הכי טובה שיש היום בשוק . 
חיסכון בזמן . 
וגם בכסף - כי בהכרח אם מבשלים פחות זמן , אז צורכים פחות גז . 
וואלה . 
זמן . 
סיר לחץ . 
הגעתי לעניין . 
והיום הכל מהר . 
טיק טק , טיק טק . 
תרוץ . 
תעשה . 
תחשוב . 
טיק טק . 
השעון דופק . 
תאגף . 
תתקוף . 
תקמבן . 
טיק טק . 
תענה . 
תשאל . 
תפתור . 
טיק טק . 
המחוג של השניות כבר זז . 
אתה עוד פה ? 
תשלח . 
תקבל . 
תבדוק . 
תציג . 
טיק טק . 
טיק טק . 
ואני נזכר בסבא שלי , שחזר מבית הכנסת . 
היינו קופצים עליו . 
הוא היה דוקר עם הזיפים . 
הוא היה מחבק עם הידיים של החקלאי . 
זה היה שורט קצת . 
הוא היה מנשק את ספתא שלי . 
על הלחי . 
יכולת לשמוע את התרנגולות בלול . 
יכולת לשמוע את הצרצרים בחוץ . 
והיינו יושבים ליד השולחן . 
נו טוב , בערך . 
אנחנו הילדים ישבנו על שולחן קטן ליד . 
הם היו מדברים בשקט ולאט . 
אני הייתי מקשיב . 
גם כן בשקט . 
איך אהבתי את ערבי השבת האלה . 
סבא שלי מת . 
הוא מת מתוך שינה . 
ספתא שלי מתה . 
לא מתוך שינה . 
ספתא שלי השניה איתנו עוד . 
sort of . 
היא בטוחה שאני הכי טוב שיש . 
ספתא פולניה . 
אבל גלשתי . 
הייתי בסיר הלחץ . 
היי טק . 
שמיי טק . 
הכל כלפי חוץ . 
תבשל מהר . 
תציג תוצאות . 
תעמוד בזמנים . 
אז מה אם המרק לא טעים . 
הוא נראה טוב . 
השתמשת ב template הנכון ? 
היום התפרצתי . 
קפצו לי הפיוזים . 
שאגתי על מישהו . 
חשפתי שיניים . 
ביקשתי סליחה מיד . 
לא בגלל שפחדתי - הוא לא הבוס שלי . 
סליחה - כי איבדתי את עצמי . 
גם על הבוס שלי כבר צעקתי פעם . 
וגם על הבוס של הבוס שלי . 
בחיי . 
אין יותר גבוה ממנו אצלנו . 
הגעתי לצמרת : - | אם אני עוד שם כנראה שאני באמת טוב . 
אני יודע שאני כזה , והם יודעים שאני כזה . 
אבל הפיוזים שלי כבר לא מה שהיו פעם . 
כמו נתיך ישן , שקופץ כשמדליקים גם את הדוד וגם את הטוסטר . 
ביום בו אפסיק לבקש סליחה אפרוש . 
כי אז אני אדע שאני כבר אטום . 
כמו סיר לחץ שנתפס לו המכסה . 
כמו מרק עוף אינסטנט . 
אלוהים , איך שבא לי מרק עכשיו : - | רציתי לכתוב : כבר שלושה ימים שאני לא מוצא את מיצי , או אם לצטט את מיסיס סלוקומב האחת והיחידה : I can't find my pussy . 
מיצי זה החתול שאיתי כבר 6 שנים . 
חתול כל כך מכוער שהוא כל כך יפה . 
חתול אשפתות טהור , עם שפם אדיר , אף חמוד ובלי ביצים . 
חתול אשפתות שבגיל שלושה שבועות בערך , אימץ אותי והחליט שאני שלו . 
מאז הוא עבר איתי חמש דירות , ארבע ערים , שלוש פרידות כפויות , ( אי אפשר היה להטיס אותו לחו"ל - באסה ) , ונפרד מזוג ביצים , ( שלו ) . 
חתול כל כך טיפש שיכול לריב עם הכלב הכי גדול בשכונה ולברוח מהעכבר הכי קטן בחצר . 
חתול שלא הבין למה זו שאיתי טיפסה על כיסא כשהוא הביא לה נחש קטן במתנה . 
או אותה הפעם שרק רצה לשחק עם הציפור , וכדי שלא תברח לו , הוא הכניס אותה הביתה ושם מתחת למיטה . 
חתול כפוי טובה שרק קילל כל פעם בדרך אל הווטרינר . 
זה חתול כל כך מיוחד שתמיד ידע מתי אני רוצה להתעורר , ודאג להעיר אותי שעתיים קודם . 
זה אותו חתול אשפתות שנתן בי מבט מזלזל ביום בו משיקולי חיסכון קניתי לו אוכל של כלבים ולא של חתולים - כי הראשון עלה שני שקלים פחות . 
אז מה אם הייתי סטודנט תפרן שלא היה לו גרוש מיותר . 
חתול עם אופי ובלי שום זכר ליופי , שהולך עם זנב מורם כי הוא מלך השכונה , ונכנס לכל השכנים ישר אל המטבח דרך החריץ בחלון . 
זה אותו חתול שמרשה להיפ.ית הקטנה למשוך לו בזנב , ונשכב לידי על הגב ומרשה לי ללטף לו את הבטן . 
זה גם אותו החתול שאחראי לחצי מהצלקות שלי ביד . 
כבר אמר מי שאמר No one can own a cat , but they will bless you with their company , if they choose - אתה לא יכול להיות בעלים של חתול , אבל אם הם ירצו תוכל להנות מחברתם . 
אמר ולא טעה . 
מעולם לא באמת היית מיצי שלי , גם אם לפעמים זה היה נראה ככה . 
כמו באותה הפעם שחזרתי מחו"ל אחרי ארבעה חודשים וחיכית לי מתחת להדס בגינה , מיילל משמחה . 
או אותה הפעם שחזרנו עם ההיפ.ית מבית החולים אחרי שבוע , ואתה כבר ישנת לה בלול . 
רציתי גם לשים פה תמונה שלו , כי חתול כזה יש רק אחד , ואם במקרה תתקלו בו , אולי אולי תשלחו אותו בחזרה אלי . 
בקיצור - את כל זה רציתי לכתוב , רק שאתמול המפלצת חזרה . 
כן , בארבע בבוקר , הרבה לפני שבאמת תכננתי להתעורר , התחלת ליילל ליד הדלת . 
שתחנק , חמודי . 
" בבקשה תפסיק להופיע ולהעלם בפתאומיות כזו , זה גורם לי סחרחורת " . 
" בסדר " , ענה החתול , והפעם נעלם בהדרגה , קודם כל קצה זנבו , ובסוף - חיוכו , שנותר זמן מה תלוי באויר אחרי שנעלם כל השאר . 
" פעמים רבות ראיתי חתול בלי חיוך " , חשבה אליס , " אבל חיוך בלי חתול הוא הדבר הכי מוזר שראיתי כל ימי חיי " . 
( עליסה בארץ הפלאות ) . 
לא ממש שתיקה , ולא ממש שובר , אולי מפורר יהיה נכון יותר . 
לאט לאט . 
המקום הקטן הזה קצת ברח לי מהאצבעות , והפך למשהו שלא תכננתי . 
הוא איבד מהתמימות , איבד מהספונטניות , איבד מהלוקאליות הלא מחייבת שלו . 
קצת כתבתי את עצמי יותר ממה שהתכוונתי , קצת נגעתי באנשים יותר ממה שרציתי , קצת נתתי שיגעו בי יותר ממה שחשבתי . 
חלק מזה זה אני שנסחפתי מהר מידי , וחלק מזה זה אני שהקדשתי יותר מידי , וחלק מזה זה אני שפתאום נלחצתי ממה שקראתי , וחלק מזה זה אני שפתאום חציתי קוים שלא ידעתי על קיומם . 
וגם הפרו המעאפן הזה שאמנם נתן לי את האפשרות להעיף את המונה לכל הרוחות , אבל גם חשף בפני רשימת מנויים שבאו כדי לקרוא משהו שלא חשבתי שאכתוב . 
ופתאום לא היה נעים לחזור לשטויות של פעם , ופתאום ריץ ' ורץ ' כבר לא מספיק , וגם ההיסטוריקה אולי לא במקום . 
אז זהו - שהם כן במקום , ואני אכווץ את המקום הקטן הזה למימדים של פעם . 
מקום בלי יומרות , מקום נעים , לפעמים מצחיק ( אותי ) , ולפעמים מעציב ( אותי ) , ולפעמים סתם אני . 
בקיצור - ההיפ . 
חוזר . 
ובקטן : - ) כי האופציה השניה היתה להמשיך להתכופף ולשתוק , עד שסערה חדשה תגיע לחיי , ואז להזדקף בגאון ולכתוב רשימות נוגות . 
כי מילים יפות מצטיירות כשסוער . 
היתה גם אופציה שלישית לפתוח יומן חדש - אבל גדול עלי לחשוב על שם חדש , ולזכור ססמא חדשה . 
זהו , בערך . 
לחיים . 
