יצאתי קצת החוצה , לטייל ברחובות ריקים , ומשם לפרדס שעוד לא הספיקו לכרות . 
טיפות קטנות של גשם , שמשאירות עיגולים קטנים , בשלוליות קטנות . 
בלי מעיל , בטח שבלי מטריה . 
להשאר בלי כיסוי . 
ככה הכי כיף לפעמים . 
אני רוצה לאבד שליטה , לפני שיהיה מאוחר מידי . 
שמריה : הזכרון הראשון שלי מאבא הוא מגיל שלוש , ממלחמת יום הכיפורים . 
היום , כשאני מסתכל אחורה , קשה לי להפריד בין מציאות לדמיון של ילד בן שלוש . 
אני זוכר שבית הקפה של אלי הצולע היה סגור , וזה נראה לי די מוזר . 
אני גם זוכר מכוניות עם פנסים כחולים , שהיום אני יודע שצבעו אותם ככה בגלל המטוסים המצריים שאולי יגיעו . 
שנים אחר כך הייתי בטוח שפנסים כחולים זה חלק מהמסורת של יום כיפור . 
אני גם זוכר את כולם יושבים במקלט . 
היתה שם מונה עליזה שהיום עומדת בצומת כל ערב , ותופסת טרמפים , ( אבל רק עד מגרש החניה ) . 
היתה שם גם ריקי מהמכולת בפינה , וצילה , ורותי המכוערת שפעם הייתי מאוהב בה , וגם גידי , שכבר אז נראה לי קצת מוזר . 
ואני זוכר שפתאום שמענו דפיקות בדלת , וכולם נבהלו נורא , ואולי זאת היתה רותי המכוערת שצעקה , וגידי שרץ להתחבא בפינה , ואז פתאום הדלת נפתחה , וראיתי את אבא שלי , עם בגדים ירוקים , ועיניים אדומות , ושיער פרוע , וזקן . 
אני זוכר בעיקר את החיוך הגדול שלו , ואיך קפצתי עליו , והוא זרק אותי גבוה . 
וגם תפס . 
ואיך הרגשתי חם בלב . 
הזכרון השני שלי מאבא הוא בדרך לירושלים , כשנשרף לנו האוטו הגדול והירוק באחת העליות , וכולם צפצפו לנו , וסימנו לנו עם האורות , אבל עד שלא ראינו את העשן , חשבנו שהם סתם נחמדים ואומרים לנו שלום . 
הייתי בערך בן חמש . 
והתחלתי לבכות , כי חשבתי שנשאר תקועים שם תמיד . 
ואבא אמר לי להרגע , ושיהיה בסדר . 
והוא הלך . 
והוא חזר . 
והוא הביא איתו אוטו גרר , ונתן לי לשבת איתו מקדימה , איפה שרואים את כל המכוניות מגבוה , והיה לי חם בלב . 
אני זוכר עוד הרבה דברים מאבא שלי . 
אבל בעיקר רציתי לספר על ערב אחד , כשהייתי בצבא , וישבתי במועדון , ביחד עם תמיר הפוזל , ולמדנו את הציר לניווט בלילה . 
וכבר זכרתי איפה נמצא כל וואדי , ומה המרחק בין הגבעות , וכמה צריך ללכת מנ"צ אחד לשני , ומהן נקודות הבירבור . 
ושהיה לי נורא מוזר כשקראו לי למפקד , כי הוא אף פעם לא דיבר איתנו . 
וכשנכנסתי אליו לאוהל , הוא כבר עמד עם עוד מישהו , והם היו בשקט , ורק הסתכלו עלי ככה משונה . 
ואני כבר שאלתי מה שוב עשיתי , ואם אני שוב צריך להקיף את האוהל . 
אבל הוא לא ענה , ורק אמר לי 'שמריה, אבא שלך חולה והוא בבית חולים ' . ופתאום היה לי מוזר בלב , והייתי צריך לשבת קצת . 
את הניווט באותו הלילה עשיתי בריצה אחת ארוכה . 
משכתי את תמיר הפוזל איתי , ורצתי הכי מהר שיכולתי . 
ולא עשיתי אף טעות , והגענו ראשונים לנקודת הסיום . 
ומיד תפסתי טרמפים הביתה . 
וכשהגעתי לשכונה כבר היה כמעט בוקר . 
מונה עליזה בדיוק תפסה טרמפ בצומת , ועשתה לי שלום דרך החלון וגם שלחה לי נשיקה באויר . 
ורמי העקום הסתכל עלי ככה מהצד ולא אמר כלום , וראיתי שהוא רוצה להגיד משהו אבל הוא שתק , ורצתי הביתה , וקפצתי מעל כל המדרגות , ופתחתי את הדלת . 
לא היה אף אחד בבית . 
אפילו דודה שולמית , שכמעט ולא יצאה - לא היתה . 
על הכיריים היה סיר עם אורז חצי מבושל , ובכיור היו כוסות קפה מלוכלכות . 
והבית היה ריק . 
התישבתי על הספה הכתומה , ליד הכסא של אבא שלי , מול הטלוויזיה , וקצת קראתי עיתון ישן , וקצת שמעתי רדיו , ובעיקר נרדמתי . 
התעוררתי אחרי הרבה זמן , אמא שלי ליטפה לי את הבלורית . 
היא לבשה שמלה ירוקה , והיו לה עיניים אדומות , ושיער פרוע . 
אבל בלי זקן . 
היא אמרה שלאבא יש משהו בלב , ושהרופאים אומרים שהוא חזק כמו שור . 
חיבקתי אותה , ואמרתי שיהיה בסדר . 
אבל בתוכו בתוכו היה לי בלאגן . 
אחרי שבועיים אבא השתחרר מבית החולים . 
דודה שולמית אמרה שיש לו לב חזק . 
ואמא שוב חייכה . 
וביום שישי , כשחזרתי מהצבא , אבא כבר ישב ליד השולחן אצל אלי הצולע , שיחק שש בש , ועישן סיגריה . 
וידעתי שהוא בסדר . 
והלכתי הביתה עם חיוך . 
( שמריה וחיות אחרות ) 
