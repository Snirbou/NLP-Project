1 . 
כמו אדם שקם לתומו בבוקר , יורד לרחובו המוכר והשקט ומגלה כתובת מעליבה על קיר הבניין . 
הכתובת לא מכוונת נגדו באופן אישי , שמו לא מתנוסס על הקיר . 
אין בה כדי לרמוז על זהותו . 
אך יש בתוכן שלה דבר מה שלא נותן לו מנוח . 
משהו בה מתכוון אליו ורק אליו , ורק הוא והיד הנעלמה שמרחה את הכתובת על הקיר יודעים איזה נימים רגשיים היא פוצעת . 
סליחה על הבנאליות , אבל משום מה כך בדיוק הרגשתי היום כשהפרה הזאת גיחגכה לי בפנים על אי יכולתי להתרכז בספירה . 
ורק רציתי לזרוק לה את כל הספירה הזאת בפרצוף ולהגיד לה שאני עדיין לא עובדת פה בשבילה ושאני לא חייבת לה כלום . 
ובמקום זאת נתתי ללאות הבוקר להשתלט עליי עד כדי מחיקת האישיות ואמרתי בקול קטן : תספרי לבד , אני לא מצליחה להתרכז , רק כדי לשמוע את קולות הכחכוך והגיחוך הגסים שהיא הפיקה מפיה הגדול , כאומרת : מטומטמת . 
אמ'שלה מטומטמת . 
2 . 
ביליתי איתו חצי סופ"ש והיום זו הפעם הראשונה בכל הקשר המסועף הזה שאני מגלה שאני מתגעגעת אליו . 
כל כך רציתי להתקשר אליו , לשתף אותו במה שעובר עליי אבל עצרתי את עצמי . 
לא היה לי קל . 
רציתי לראות אותו , להרגיש את החיבוק שלו . 
אבל לא רציתי להעיק עליו עם הבכי שלי , שמסוגל להתפרץ היום כל כך בקלות . 
כבר שנה אנחנו נפגשים בעיקר בסופש"ים , כשאנחנו כבר נפגשים . 
מעולם לא ראיתי אותו בתחילת השבוע באור יום . 
מעולם לא הרחתי את ריח הזיעה שלו אחרי יום עבודה והוא מעולם לא ראה אותי אחרי יום מלא בדידות , חיוכים מזוייפים ומחשבות שווא כמו זרע שנשפך לריק . 
( אני נזכרת בפגישה המקרית הזו בקניון לפני שבועיים . 
זה היה כל כך מוזר לשנינו , אבל לו הרבה יותר . 
הוא היה המום לראות אותי ביום חול , לבדי , בתוך כל ההמולה והאנשים תאבי הקניות . 
זה היה מוזר . 
כאילו אנחנו בגדי שבת אחד לשניה ) . 
נדמה לי , רק נדמה לי שאני מתחילה לאהוב אותו . 
או לפחות משהו דומה לזה . 
אולי רק נדמה לי שאני מתחילה להתגעגע אליו . 
שאני מצפה להיפגש איתו בסופ " שים . 
אולי זה רק זמני . 
אולי נדמה לי . 
אולי זו רק הכמיהה שלי למגע והידיעה שהוא מסוגל לספק לי אותו הם שמושכים אותי אליו . 
אבל לא , זה משהו מעבר לזה . 
זו התחושה של ההתמסרות שלו אליי באותם רגעים קטנים . 
התחושה שהוא רוצה למשוך עוד איזה רגע קטן איתי . 
שהוא רוצה להיות איתי יותר אבל מכבד את הבריחה כי הוא יודע שזה הגבול שלי . 
אולי זו רק פרשנות . 
אני לא רוצה לאהוב באמת , אני עייפה מלאהוב . 
פשוט טוב לי כשאני איתו , אני מרגישה חופשייה יחסית . 
אני מרשה לעצמי לעשות שטויות , להגיד שטויות בלי להרגיש מטומטמת . 
נוח לי עם המגע שלו , ברגעים אלה ממש חסר לי החיבוק שלו , חסר לי לגעת בו . 
אבל אנחנו " רק ידידים " . 
והמגע הזה עדיין מבלבל אותי . 
עוד לא אהבתי די בחיי , ואני כבר סחוטה מרגשות . 
אני בורחת מתחושות עזות . 
הן מתישות אותי . 
אני לא אוהבת להרגיש נואשת , צמאה , רעבה . 
כמו אז , בגיל 18 חלושת איברים אבל חדורת מטרה לפייס , להתנצל גם על הטבעי והמובן מאליו , נגררת בכבדות בחום יולי - אוגוסט , מחפשת את דרכי בעיר לא מוכרת לראשונה לבדי . 
רק כדי שבסוף החיפוש דלת עם אור תיפתח ומים יוגשו לי ואבכה ואצחק בו זמנית ואפול לזרועות סלחניות . 
אני עייפתי מהטלטלות הרגשיות העזות שעברתי באותו קיץ רחוק , כשאמא שלי עוד חיה והזהירה אותי מאנשים ש " יכולים לפגוע " . 
ודווקא מי שגרם לטלטלות האלה אז , נשמע לי היום בטלפון כ"כ מתון ומבין כשסיפרתי לו על הסוגייה הנוכחית . 
מאז הקשר הזה , קשה לי להחזיק בתוכי רגשות לאורך זמן . 
הלב שלי מצוייד בקוטל רגשות . 
כבר שנים שהכל מתנהל באותו דפוס קבוע ומוכר עד מיאוס : מרגע שמשהו מתחיל לפרוח בי כלפי מישהו , במיוחד אם הדבר מראה סימנים של הדדיות ראשונית , אני מתחילה להרגיש כאילו הפילו עליי תיק כבד מאוד . 
מאותו רגע שאני מבינה את כובד התיק , אני נסוגה . 
חייבת להדחיק , להתרחק . 
רק לא להיות בתוך הסיטואציה , עם הבנאדם בתוך הקשר , עם כל הרצונות של האחר שיאפילו עליי , ימחקו אותי ואת המעט שאני מזהה כעצמי . 
אולי לא כל הקשרים שלי שהתחילו ונגמרו כך היו מוכרחים להיות גרועים אם רק הייתי מרשה לעצמי להיסחף יותר , בלי לפחד . 
* כשטוב לי יחסית , כמו היום , אני מרגישה צורך לחייך לאנשים , לעזור למי שאני יכולה , לאהוב . 
לא להתבייש בתמימות שלי ובחוסר הניסיון שלי בחיים . 
ברגעים כאלה אני מרגישה שהייתי רוצה לגרום לאנשים להרגיש כמו שאני הייתי רוצה להרגיש . 
בלי כל העטיפות החיצוניות והדרעק הזה שנקרא אינטרסים , להיות נקייה ממסכות בלי לחשוש שינצלו את זה לרעה . 
אני רוצה להיות טובה ולא לראות את זה כחולשה שלי . 
