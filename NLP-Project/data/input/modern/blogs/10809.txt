אם מישהו היה עכשיו מציע לי שיגיע סוף העולם , יכול להיות שהייתי מסכימה . 
אני לא יודעת איך להמשיך הלאה , המוח שלי טוחן 24/7 ואני לא מגיעה לשום מקום . 
השבוע הזה התיש אותי לחלוטין , ואני לא רואה את הסוף . 
עד שכבר החלטתי , עד שכבר עשיתי איזשהו צעד לכיוון של החלטה - סחבו אותי כמה צעדים אחורה . 
ואני לא יודעת , באמת לא יודעת , ובא לי פשוט לחתוך , רק כדי לא להאלץ להמשיך לחשוב על החרא הזה . 
אולי לפעמים עדיף לטעות מאשר לעשות את הדבר הנכון תוך אפיסת כוחות טוטאלית . 
כל כך בא לי לזרוק את הכל לעזאזל ולהמצא בשום מקום . 
פשוט לא להיות ... 
.. 
. 
ומטריף אותי שלפני שנה הייתי בדיוק באותו המקום , רק התפאורה היתה שונה . 
נדמה שהשבוע צצו ועלו השדים הכי מתעתעים שלי . 
הם באו בצורה של עיניים בהירות וקשובות וחיבוק מרגיע , ובצורה של איזושהי נוסטלגיה מסוג כלשהו . 
הם באו והביאו איתם את כל החברה , את השחורים והאפורים והריקים ואלה שלא מפסיקים לקפץ וגורמים לי לזוז מרחקים עצומים בשניות . 
איך , איך למען השם אני יכולה לעבור כל כך מהר , ממצב של בטחון בעצמי ואיזושהי אמונה שאני אעשה שיהיה בסדר , למצב שבו אני מוכנה להרים ידיים , לוותר על הכל , ורק שיהיה לי קצת שקט . 
נדמה שכבר חודש אני לא באמת נחה , מהתמודדות אחת לשניה , כשכולן קשורות בחוט אחד , בפלונטר אחד . 
יש רגעים שבהם נדמה לי שהכל יהיה בסדר , שהכל בשליטה , אני מצליחה לסדר את הכל במקום ואפילו להסתכל קדימה . 
ומנגד יש רגעים בהם נדמה לי שלעולם לא אצא מהמעגל הזה , שאני תקועה ואני אשאר תקועה כי משהו בי נדפק . 
אני באמת לא יודעת מתי אני יותר קרובה למציאות ... 
.. 
. 
אלוהים , אתמול חזרתי הביתה במצב רוח כל כך טוב , וקראתי לפני השינה כמה עמודים של אתי והרגשתי איך החיים הם כאן , ואיך שיש כל כך הרבה תשובות בתוכי ... 
.. 
. 
ועכשיו נדמה שהכל מלא בטעויות , שהכל מוביל לשום מקום , ושאני לא יכולה להתמודד כי אני לא באמת מצליחה להגיע לשורש הדברים . 
אם מצליחים לבלבל אותי כל כך בקלות , כנראה שאני פשוט לא באמת יודעת מה אני רוצה ומה נכון לי . 
אני לא מסוגלת לנקות את הראש ולראות את הדברים נקי , בלי מושגים מבחוץ ובלי מה יחשבו ויגידו . 
מיציתי את הללכת לאיבוד , אני רוצה להמצא כבר . 
האוויר נהיה צפוף יותר והשרירים סרבניים יותר . 
המוח נהיה הזוי יותר והלב צנח לתחתונים . 
ואז הרים ידיים , ואז התחנן לטיפת שפיות בין כל הרעש הזה שנחת עליו לפתע . 
אני לא בטוחה אם זה היה אתמול או היום בבוקר , אבל אני זוכרת את החדר חשוך ואותי מתארגנת ותוך כדי חושבת על זה שאני אראה אותה בסטודיו . 
כמובן שמיד גרשתי את המחשבה הזו כי למה לה בדיוק להיות בסטודיו עכשיו , ועל אחת כמה וכמה בשעות בהן אני נמצאת שם . 
אז היא לא תהיה בסטודיו , חשבתי , יופי . 
בשיעור של רותי הבוקר הלכתי לאיבוד . 
הגוף שלי לא שיתף פעולה ולא מצאתי את עצמי בתוך התנועות . 
אז וויתרתי . 
ישבתי בצד , הסתכלתי על הקבוצה רוקדת , ונתתי למחשבות שלי לנהל את עצמן . 
איכשהו המחשבות שלי החזירו אותי לערב מאוד מסוים , ולידיים שלי מטיילות על הירכיים שלה . 
אחר כך המחשבות עלו צפונה לידיים שלה שלטפו לי את הראש , הצוואר והגב , ולבסוף הגיעו גם לפנים שלנו שהיו קרובות ולעיניים שלה שזהרו . 
מכיוון שנתתי למחשבות שלי יד חופשית לא יכלתי להתלונן , גם לא כשדמעות התחילו לעלות ונשארתי לשבת כי פחדתי להתפרק . 
כשהרגשתי שאני עומדת להתפוצץ הכרחתי את עצמי לקום ועשיתי את הקומבינציה כשהגרון חנוק מבכי שרוצה לפרוץ החוצה . 
כשסיימתי לרקוד רותי אמרה שה feel שלי , וכל מה שאני מוציאה מעצמי מקסים , אבל נראה שאני רוקדת לעצמי , ולא רוצה לשתף את מי שמסתכל . 
ברור שהיא צדקה . 
אז אחרי שפרטתי את הבכי לתנועות המשכתי את השיעור וניסיתי לרקוד את עצמי החוצה . 
היה כיף . 
נקסט . 
שיעור קלאסי . 
עמדתי ליד הבר והמבט שלי ריחף בחלל , לרגע הסתכלתי לעבר השמשה ואז קלטתי אותה עומדת שם . 
היא חייכה אליי ואני חייכתי בחזרה . 
לשנייה אחת לא הייתי שם . 
היא תפסה את הלב שלי אוף גארד ואני רק ניסיתי להמשיך לנשום כמו שצריך . 
בהתחלה עוד הייתי בשליטה , ניסיתי לסיים את הבר למרות שהגוף רעד . 
בהפסקה לא יצאתי להגיד לה שלום ונשארתי בסטודיו , אבל ברגע שהשיעור המשיך הרגשות שלי יצאו משליטה והבכי יצא החוצה כמו שמזמן הוא לא יצא , בלי לבקש רשות ובלי להזהיר , תופס פיקוד ומכתיב את הקצב . 
כשלא הצלחתי לעשות את תרגילי הבטן כי הדמעות לא הסכימו להפסיק , בקשתי מוולטר לצאת לשטוף פנים . 
יצאתי מהסטודיו ובעיניים אדומות ודומעות רצתי לפינת העישון . 
היא היתה שם עם עוד שתי בנות ואני התעלמתי מכללי הנימוס והלכתי בקו ישר לעבר החיבוק שלה . 
הזרועות עטפו והידיים ליטפו והבכי המשיך לצאת כשאני טומנת את פניי בשיער שלה . 
חזרתי לשיעור כשהריח שלה ממלא את החלל . 
אחרי אדג'יו כושל למדי החלטתי להתפקס . 
אמרתי לעצמי שוב ושוב " הגיינה מנטלית " ובסוף זה עבד והצלחתי לתפוס בלאנסים נורמליים . 
אני חושבת שהבכי הזה היה בעיקר מפחד . 
גמילה זו גמילה ואתה לא תקח אף שלוק אם אתה לא רוצה לחזור לנקודת ההתחלה . 
כשראיתי את הפנים שלה מבעד לזכוכית ראיתי לנגד עיניי שלושה חודשים של עבודה עצמית שעלולים לרדת לטמיון . 
ראיתי את עצמי חוזרת אחורה בזמן ומאבדת את כל הכוחות שנזכרתי שעומדים לרשותי , ראיתי את עצמי הולכת לאיבוד , ופחדתי . 
זה לא שחשבתי שסיימתי את התהליך הזה ובאמת סגרתי את הפרק הזה מאחורי , אבל ברגע שראיתי אותה וראיתי איך אני מגיבה , הבנתי באמת עד כמה זה לא סגור . 
הבנתי שאני באמת עוד לא מסוגלת להתמודד איתה . 
כרגע אני עוד בשלב ההתמודדות עם הבלגאן שעשיתי לעצמי בחיים בהשפעתה , ואני די בטוחה שהפגישה הקטנה הזו איתה היום לא עשתה לתהליך הזה שום נזק . 
היא עצמה , לעומת זאת , עוד פצע שלא לגמרי החלים . 
למרות שהמפגש הזה איתה סחט אותי נפשית , אני חושבת שאולי זה לא היה לגמרי רע . 
אולי טוב מדי פעם לבדוק איפה אני עומדת , לעשות הערכת מצב . 
איפה הפסיכולוגית שלי כשצריכים אותה ? 
אמנם חזרתי הביתה ביום רביעי שמחה וטובת לב , מלאה בכל מני דברים נחמדים כמו החלטות , תקווה וקצת אמונה בעצמי , אבל אז הגיע יום חמישי . 
ואחריו יום שישי . 
וכבר יש לי הרבה יותר מדי דברים שאני יודעת שאני צריכה לדבר עליהם . 
חבל שאי אפשר להתקשר בשביל שיחת חירום . 
או וול , אולי יש בזה צד חיובי , אולי טוב להגיע לשם כבר אחרי שדברים התעכלו והתעבדו באיזושהי רמה . 
ביום חמישי הגעתי עם החלטה ; לדבר עם אניה על עזיבתי המתוכננת . 
מן אללה , או מן אניה , זה לא קרה . 
וזו הפעם הראשונה שאניה לא הגיעה ללמד . 
נצלתי את הזמן של השיעור עם המורה המחליפה , ממנו הברזתי , כדי לשבת ולדבר עם טריגר , שניסתה לשכנע אותי להשאר . 
לזכותה ייאמר שהיא ידעה ללחוץ על כל הנקודות הנכונות . 
ישבתי והקשבתי , מרגישה חצי נזופה , ומאוד חסרת אונים . 
בבית העלתי את הנושא עם אמא שלי , שעברה מנקודת מוצא של לעודד אותי לצאת מהקורס , למחשבה שאולי בעצם אני צריכה להשאר , וחזרה בסופו של דבר לזה שאני כנראה באמת צריכה לצאת , פלוס דמעות בעיניים . 
ולמדתי בתקופה האחרונה לסמוך על העיתוי של הדמעות . 
הפחד העיקרי שלי בקשר להחלטה הזו , הוא , שאולי התבייתתי על ההחלטה הזו וכדי שאוכל לבצע אותה בניתי לי חומת הגנה מטיעונים מאוד משכנעים שעובדים היטב עליי ועל רוב האנשים שאיתם אני מעלה את הנושא . 
אני יודעת שזה מה שעשיתי כשהחלטתי לצאת מהצבא , אני רק מקווה שאני לא חוזרת על אותו הסיפור שוב . 
מה בסך הכל אני מבקשת ? 
לדעת שההחלטות שלי נובעות מהסיבות הנכונות ? 
בקיץ שבין כיתה י' לי"א נכנסתי לתקופה די דכאונית . 
ניסיתי למלא כמה שיותר זמן בשינה , ובעקרון קיוויתי שאצליח לגרום לזמן להעלם כדי שהשנה תתחיל ואני אבלע בתוך השגרה והמציאות . 
ה issue המרכזי היה הגילוי המרעיש אודות חוסר היכולת שלי לתקשר עם בני אדם כמו שצריך . 
אחד הדברים שגרמו לאסימון ליפול היה ביקור של שרון , בו תליתי תקוות רבות . 
אף על פי כן , עד הערב האחרון שלה בארץ לא הצלחתי לגרום לעצמי לדבר איתה כמו שצריך . 
התסכול , כמובן , היה רב , ולווה בהרבה הלקאה עצמית . 
מאז , לשמחתי הרבה , עברתי דרך ארוכה . 
דרך קשרים כאלה ואחרים למדתי לתקשר ולהפתח באמת , למדתי מה זו אינטימיות , ומה זה לסמוך בנאדם קרוב . 
ולמרות זאת , לפעמים יש סיטואציות בהן אני מוצאת את עצמי שוב בת שש עשרה , שוב ילדת בועה , ושוב אבודה בנסיון ליצור תקשורת נורמלית . 
אני שונאת את עצמי ככה , אני שונאת את המנגנון האוטומטי הדפוק הזה שישר אוטם אותי ועוצר בעדי מלהתנהג כמו בנאדם נורמאלי . 
אני יודעת שאני לא . 
זאת אומרת , בהרבה מאוד מובנים אני לא לגמרי נופלת תחת ההגדרה " נורמאלי " , לטוב או לרע . 
אני לא חסידה של סמול טוקס , ולא אוהבת לעשות מאמצים בשביל לתקשר עם אנשים שלא מעניינים אותי , או כאלה שאני יודעת שלא יצא מהתקשורת איתם כלום . 
ועם זה , אני יודעת שזה משהו שצריך לדעת , כי לפעמים הוא נחוץ , ולפעמים אני צריכה לעשות מאמץ ולהיות קצת יותר נורמאלית , פשוט כי העולם הזה הוא עולם חברתי . 
ולפעמים זה חיובי לצאת מהעור של עצמי . 
בימים האחרונים התחדדו לי הרבה דברים בקשר לראייה שלי את עצמי . 
וגם בהבנה של איך אחרים רואים אותי . 
כנראה שיש לי כוחות שבאמת הזנחתי ושכחתי שהם קיימים . 
הדרך ארוכה , ויש הרבה דברים שאני צריכה לעבוד עליהם ולפתור אותם , אבל כנראה שיש לי אי אילו כלים וכוחות , אני רק צריכה לזכור שהם שם ולהשתמש בהם . 
