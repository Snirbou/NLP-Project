שיחייה . 
שיחייה עם זיוני השכל שהוא מסוגל לדחוף לעצמו כל כך עמוק לתודעה . 
שיחייה עם הידיעה שהוא זרק לעזאזל את הדבר שהוא היה זקוק לו יותר מכל . 
שיחייה עם ההבנה שהוא בדיוק כמו כולם . 
אני ? 
מסוגלת לסבול אותך ? 
חס וחלילה . 
אני אתעלל בך עד שתהפוך לעבד הקטן שלי . 
אשפיל אותך במימדים כאלו שהמוח הקטן שלך לא יוכל לקלוט . 
אוכיח לך שאתה שווה כלום לא משנה מה תעשה , ומה תגיד , והדברים שתביא לי , ואיך שתנשק אותי , וכמה זמן ועצבים שתשקיע למעני . 
אני אתעלל גם בפיסת השפיות האחרונה שלך , ואתה תאהב אותי רק בגלל זה . 
אבל אתה יודע , פושפוש , שהכל מאהבה , נכון ? 
אם תעזוב אותי , אתה בדיוק כמו כולם . 
לחזור מתוך כורח והרגל מבית הספר לבית ולחייך כל הדרך כי השמיים אפורים והרוח נושבת אבל לא מקפיאה ושקט . 
לרוץ במורד גבעה קטנה כמעט למעוד ולהמשיך בעוד שטיפות גדולות מתחילות לטפטף לחייך עוד יותר . 
אפילו כשלפתע תיק הגב נפתח לרווחה כאילו רצה בכך וכל תכולתו נשפכת על המדרכה הרטובה והבוצית . 
לסנן " שיט " קטן מזווית הפה לצחוק טיפה לאסוף באיטיות מה את החפצים והדפים המוכתמים כשהחיוך ממשיך להימרח על הפרצוף ולהנות משינוי האווירה . 
כשגשם בחוץ כלום כבר לא משנה . 
" בסוף הוא יהרוג את כולנו , הרון הזה " ציטוט מדוייק מפיה של אחותי , בסיום עוד ערב מלווה בצעקות וכעסים . 
" הרון הזה " הוא אח שלי . 
דם מדמי . 
בנאדם . 
אבל בדיוק כפי שמשתמע מהמשפט , " הרון הזה " יכול בקלות להתפרש כהפך הגמור מאדם , כוירוס , מגיפה , חולי תמידי המעיק על המשפחה . 
אני מהאנשים האלו שכמעט ולא נכנסים לעימותים . 
אני מהצלליות שצופות במתרחש מהצד ומזמנות נפשות אומללות לבכות בקרבן , ותוך כדי מביעה הזדהות עמן . 
צללית בעלת עיניים ואוזניים אך ללא פה , למרות שבדרך זו או אחרת המסר מועבר , לרוב לא ישירות . 
עבודת ההתחככויות נעשית בשבילי . 
תמיד נעשתה . 
אני לא רבה עם אף אחד אלא אם כן הוא פגע בי אישית . 
אני אתרחק , אתעלם אולי , ותמיד אעדיף למעט בדיבורים . 
את המחאה שלי אני אביע במעשים . 
" הבא להורגך , השכם להורגו " , משפט יפה . 
בחיים האישיים שלי הוא לא מרכזי במיוחד . 
מעולם לא היה . 
נתתי לאנשים להרוס אותי במודע , והעדפתי זאת על פני להרוס אותם . 
ואני תוהה מה יקרה לבסוף כשכל ריצפת הבית תהיה מוצפת מנזילת חמשת הנפשות . 
ואני תוהה אם גם אז אשאר פסיבית למתרחש . 
אני תוהה אם יהיו מספיק ניירות סופגים במזווה מאחורי המטבח , ואם בכלל אעשה מאמץ להוציאם . 
אבל אני מניחה שאעשה ואתרחק ואתן " לרון הזה " להרוג את עצמו , לאחר שהרג את כולנו . 
