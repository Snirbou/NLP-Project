מתישהו , כשיהיה לי זמן , כשהמבט לעתיד יהיה חלק וכחלחל - אדמדם ולא מלא במכשולים ; אז אני אהיה תל אביבית . 
אמיתית , לא כמו עכשיו . 
השעות הכי יפות של העיר הן הדמדומים , ואני אוכל ללכת בשדרות רוטשילד ורק להסתכל , או להקשיב למוזיקה , תלוי במצב הרוח שלי באותו רגע . 
אולי , אולי אפילו אקנה מצלמה יפה שכזאת , ואצלם . 
ובחורף , כי בדמיון תמיד חורף , אני אלך לים . 
אחרי השקיעה או מוקדם בבוקר , והשמיים יהיו מלאים בעננים . 
אני אלבש צעיף בצבע מחמם . 
יהיו ימים שגם יירד עליי גשם , ואז אני אהיה הכי מאושרת ועצובה בעולם . 
בשבוע האחרון היה לי דחף לשמוע את ממעמקים , אחרי מי - יודע - כמה חודשים שלא שמעתי אותו , ואיכשהו לא הצלחתי להוציא את הדחף לפועל . 
מבחנים , שעות שינה חסרות , לאחרונה הימים שלי מתמלאים עד אפס מקום . 
זה היה נחמד , לרצות לשמוע ככה . 
כמעט כמו ההרגשה של המוזיקה עצמה . 
נזכרתי כמה אני אוהבת אותו . 
זה תמיד ככה , " לגלות " אותו , כמה פעמים אפשר לגלות משהו ומיד אחר - כך לשכוח ? 
יותר מהכל נזכרתי בתחושות של ההתחלה . 
" עלה נישא ברוח " , יש בו משהו סתווי - חורפי , ואחרי היום נוספה לו עוד רמה של עצבות . 
עצוב כששושנים עוזבות . 
היה יום קצת מוזר , היום . 
מיוחד . 
עם איך שזה הלך בהתחלה , הייתי בטוחה שיהיה רע . 
ברגע שיש לך חלק בארגון של משהו , אתה שם לב לכל הפרטים , בעיקר לטובים , מנסה לראות שכולם נהנים . 
לא , לא , הכי שמים לב לדברים שנהרסים , לאנשים עם הפנים החמוצות . 
אבל לא אני ארגנתי את זה . 
דווקא היה טוב , אחרי שכולם הלכו . 
שטיפת כלים במשרד , ריצה הלוך - חזור , נסיון נואש לסובב מפתח בחושך וסחיבת שקי יוטה מלאים בבוץ ממקום למקום . 
הכל בגשם , בדיוק כמו שאני אוהבת . 
~ מחר תהיה לי זהות באופן רשמי . 
עם קצת מזל , אולי גם שלג . 
אתמול הייתי כותבת שהעולם גדול מדי עליי , העולם יפה מדי אולי ; זה באמת עולם יפה . 
