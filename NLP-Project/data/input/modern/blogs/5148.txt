השבוע , כשהייתי אצל בונבון הוא השמיע לי את השיר " מכל האהבות " , בביצוע החדש של " כוכב נולד " . 
מאז השיר מלווה אותי ולא עוזב . 
שבת בבוקר , המיטה ריקה עברה יממה מאותה שיחת טלפון ועד לרגע הראשון שבו הדמעות הגיעו . 
ביומיים האחרונים היו רגעים בהם הרגשתי כאילו הבדידות הומצאה מחדש . 
העצבות הופיעה במלוא הדרה , למרות הידיעה שזה לא היה אמור להימשך , שהעתיד שלי לא איתו . 
התרגלתי לקום בשישי ושבת בבוקר כשמישהו נמצא לידי , מחבק , מלטף , מעביר בי צמרמורות נעימות של עונג . 
שנים של לבד נמחקו באותן 6 שבועות , שבעוד כמה שבועות יהפכו לזכרון רחוק . 
מוקפת ויתרתי על הביקור הכמעט שבועי אצל המשפחה ועשיתי סופשבוע של חברים . 
קניות וקפה עם שלי בשישי בבוקר , ביקור בדירה החדשה של איילת בשעות הערב המוקדמות , עוד קפה עם שלי בשבת אחר הצהרים ובית קפה עם גילי במוצאי שבת ובין לבין שיחות טלפון עם חברות נוספות . 
אני שמחה שיש לי חברות במיוחד ברגעים כאלה . 
לא שהן יכולות למלא את החלל שנוצר , אבל לפחות הן יכולות להקל . 
שהדמעות ייגמרו שהגעגועים אליו יעברו ושהרציונל ישפיע יותר על הרגש , שיגרום לכך שהרצון שהוא יהיה איתי כאן עכשיו יעלם , שאני לא אחכה כל היום לשיחות הליליות שלנו , להתכרבלות שאני כל כך אוהבת , עם הזרועות שעוטפות אותי בדיוק מושלם . 
וברקע רפאל מירילא שר " מכל האהבות שיש לחלום ביקשתי לי אותך , אתה רחוק ממני וליבי חסר אותך ולא ביקשתי לי דבר מלבד להיות שלך , מלבד להיות איתך " וגורם לי לתהות מתי בפעם הבאה אני ארגיש כך שוב ? 
תחושת הקלה . 
במובן מסויים אני שמחה שהוא קיבל את ההחלטה וגרם לי להפסיק להתלבט . 
הוא היה מופתע כשהתגובה שלי לכך שהוא אמר שהוא רוצה לסיים את הקשר בינינו היתה המילה " בסדר " , מלווה בחיוך . 
הסברתי לו שגם אני לא הייתי לגמרי מרוצה , אבל חשבתי לתת לזה עוד קצת זמן לפני שאני אקבל החלטה . 
בגלל אופי החיבור בינינו הוא שאל אם הייתי רוצה שנישאר ידידים ושהוא באמת מתכוון לזה ולא אומר את זה כי זה משהו שאומרים . 
אמרתי שלא אכפת לי לנסות . 
אין לי חשק לדבר עם אמא שלי מחר . 
רוצה כבר שדברים יסתדרו ... 
.. 
. 
עוד שבוע חמק מבלי להרגיש . 
כל היום בריצות - מהעבודה לחדר כושר או לפגוש חברים ובלילות אני שוב בעבודה , הפעם בחלומות . 
כמעט ואין לילה שאני לא חולמת בו על העבודה . 
זו תופעה מוכרת שהתחילה אי שם לפני למעלה מ - 10 שנים כשעבדתי במקדונלד'ס . 
בלילות הייתי חולמת שהלקוחות באים אלי הביתה ומבקשים כל מיני דברים ( בעיקר בלונים לילדים ) , מטרידים את מנוחתי ולא מאפשרים לי לישון . 
עכשיו אני חולמת שאני עובדת תוך כדי שינה . 
לפעמים אני מתעוררת , כמעט צועקת וזה מתסכל . 
ימים קפואים הייתי בהקרנת בכורה של סרט ישראלי חדש ומשובח במיוחד . 
למיטב זכרוני מעולם לא ראיתי סרט ישראלי שהעביר בי תחושות כל כך חזקות . 
בפעם האחרונה שראיתי סרט שזעזע אותי באותה צורה זה היה " שמש נצחית בראש צלול " . 
הצילום מדהים , המשחק מעולה והתסריט גאוני - סוריאליזם במיטבו . 
יצירת מופת ! 
הסרט זכה ( ובצדק ) בפסטיבל חיפה ולדעתי יש לו סיכויים מאוד גבוהים לזכות גם בפרסים בינלאומיים . 
תומר בונבון ואני בחרנו שם לבננו הבכור ( והיחיד ) . 
הייתי אצלו בדירה ואחרי שהוא אמר לי שהסיכוי של בחורות להתחתן אחרי גיל 30 נמוך יותר מהסיכוי להיפגע ממכת ברק , הזכרתי לו את ההסכם בינינו . 
אנחנו מקווים שיהיה לו את עצמות הלחיים של בונבון - כי הם בדיוק כמו של הנסיכים בסרטים המצויירים של " דיסני " . 
אני מעדיפה שהוא יהיה גם עם גוון העור של בונבון , אבל הוא חושב שהגוון עור שלי יפה יותר , את גומות החן הוא ייקח ממני ואת השיניים מבונבון . 
הוא בטוח ייצא ילד יפה וחכם ... 
.. 
. 
השאלה שנותרה היא אם הילד יישא את שם המשפחה שלי או שלו . 
יש עוד 6 שנים להחליט ... 
.. 
. 
כאילו כלום לא קרה בשיחות ביני ובין הבחור במהלך השבוע היה נדמה שהכל תקין ואנחנו מדברים כמו תמיד וצוחקים בלי סוף . 
הבנתי למה חלק מהדברים שמפריעים לי הציקו לי כל כך - בגלל שאנחנו חושבים באותה צורה בהרבה תחומים , ציפיתי ממנו שגם יתנהג כמוני והטעות הזו גרמה לי להתאכזב . 
הגעתי לשתי מסקנות - הראשונה היא להיות יותר דעתנית ולומר מה מפריע לי , כשמפריע והשניה היא לבחון את מערכת היחסים בינינו עד סוף החודש ואז לקבל החלטה . 
סופשבוע , האח ! 
זמן לבילויים ומנוחה , בתקווה לא לחלום על העבודה ... 
.. 
. 
