בצוואה , ביקש ניסן להקבר עם הכסף . 
ניסן היה גבוה כמו עמוד חשמל ורזה כמו מקל סומאלי . 
אבל לא בגלל זה זוכרים אותו כל האנשים בכפר . 
גם לא בגלל הברכיים הבולטות , או הידיים הארוכות שהתנפנפו לכל עבר כשהלך על שביל הכורכר בדרך אל השוק . 
אפילו לא בגלל זוג האוזניים העצומות שאותן ידע להזיז ביחד וכל אחת לחוד . 
והן היו עצומות . 
הוא לא ייזכר בגלל מעשה גבורה שעשה , ( והוא לא עשה ) , והזקנות על הקלנועיות לא מרכלות עליו בהערצה בתור לקוטג' בצרכניה . 
ניסן נחרט לעד בזכרון בגלל מה שהוא היה . 
והוא היה בעיקר קמצן . 
המילה 'קמצן' אפילו עושה קצת עוול למושג קמצן . 
ניסן היה קשור לכסף שלו כמו נמלה לקוביית סוכר . 
כמו פטריה לכף רגל . 
כמו מנדבוצ'קס לקליינטים של מונה עליזה שעומדת בצומת כל לילה , תופסת טרמפים בחניון . 
ניסן היה כל כך קמצן - שבפלאפל יוסי היה מזמין רבע מנה . 
הוא היה כל כך קמצן - שבמקדונלדס הוא היה מבקש שיקטינו לו את המנה ובתמורה יחזירו לו שקל תשעים . 
פשוט קמצן . 
והיה לו תחביב אחד , לניסן . 
דגים . 
לא סתם דגים . 
ניסן גידל קרפיונים בבריכה שבחצר . 
קרפיונים גדולים ושמנים , בבריכה ענקית , עגולה , עם שני איים קטנים באמצע , וסירות צעצוע שטות בינהם . 
וניסן היה מוכן לעשות הכל בשביל הקרפיונים שלו . 
כל זמן שזה לא עלה כסף , כמובן . 
הוא הכיר כל אחד מהם בשמו הפרטי , והוא ידע מה הוא אוהב , ובאיזה אזור בבריכה הוא נוהג לשחות , והוא דיבר אליהם וסיפר להם סיפורים כל ערב לפני השינה . 
והוא סיפר להם את כל מה שלא סיפר לשיפרה אישתו , בזמן ששנים שתקו ביחד . 
הדגים שמעו סיפורים על כמה קשה היום לחסוך כסף , ושמעו על שיפרה שרק רוצה לקנות שמלות וחולצות חדשות בחנויות הכי יקרות , בעוד שניסן יכול למצוא את אותם הבגדים בדוכן של אפרים בשוק . 
ושמעו על הדולר שצונח , והריבית שקופצת . 
הם גם היו היחידים שידעו מתחת לאיזו בלטה ניסן מחביא את כל הכסף . 
ידעו ולא סיפרו לאף אחד . 
ככה הם חיו המון שנים - ניסן , הקרפיונים ושיפרה אישתו , בבית עם בלטות ומתחתן אוצר . 
עד שניסן חלה ומת . 
לפני חצי שנה . 
בצוואה שלו הוא ביקש רק בקשה אחת . 
להקבר עם הכסף , כי מי יודע מה קורה שם למעלה , בעולם הבא . 
וצוואה זו צוואה . 
וצוואות צריך לקיים . 
את זה יודעים כולם . 
למחרת לבשה שיפרה שמלה שחורה , וחולצה שחורה , וגם צעיף כהה ומשקפי שמש ענקיות . 
ורגע לפני שניסן כוסה בחול בדרכו הארוכה למעלה , היא התכופפה , ושמה קופסא עטופה בבד שחור בבור שרק נחפר . 
בקופסא היה צ'ק . 
'הפקדתי את כל הכסף בבנק , ורשמתי לזכות ניסן צ'ק על כל הסכום . 
אם ירצה , הוא ימשוך את הכסף וייקח אותו איתו ' ככה שיפרה אמרה . 
בראש השנה אמא עשתה גפילטעפיש מקרפיון משובח , אותו היא בחרה באופן אישי מהבריכה של ניסן . 
- כבר הרבה ימים שהדיסק באוטו מנגן שיר אחד . 
וכשאני נתקע על שיר , זה להרבה זמן , לשמחתם כל השכנים . 
- אובר חשיפה , חוסר זמן , ועודף ביקורת עצמית . 
כולם התחברו להם ביחד בקנוניה נגדי , ואני כמעט ולא פה . 
שתהיה שנה טובה לכולם , וגם פסח כשר . 
