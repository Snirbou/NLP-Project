האוויר הזה שעומד כמו ביצה מהבילה וסרוחה לא עושה לי טוב . 
מוסיף כבדות להליכה ולתנועות שלי ובעיקר לבית החזה שמועקה תמידית רובצת עליו ממילא . 
אני כל כך עצובה לפעמים שאני רוצה למות מחוסר יכולת להכיל עוד את העצב הזה . 
הוא נעשה טובעני מדי מאז שאמא שלי נפטרה . 
מיליון החושים שנפתחים אצלי בניסיון נואש לחפש משמעויות נסתרות , לדלות שרידי חלומות מן השכחה , הניסיונות לקשר בין אירועי עבר והווה , ילדות ובגרות , רק מחמירים הכל . 
הזרמים הדקים האלה מאיימים למוטט אותי . 
גורמים לי לרעוד בפנים ולהתכווץ בתוך עצמי . 
לאחרונה אני מנסה לטפל בעצמי בעזרה חיצונית כלשהי ואני לא בטוחה שזה עוזר לי באמת . 
אני לא מצפה לניסים ונפלאות . 
הכל לוקח זמן . 
אבל ההתקדמות המעטה בטיפול משבוע לשבוע אין בה כדי להחזיק אותי מעל פני המים . 
אני חושבת שהתקווה היא שמחזיקה אותי בינתיים , ותשומת הלב השבועית הזאת מדמות מטפלת . 
לאט לאט אני מבינה שלבד אני לא אוכל לצאת מהמערבולת הזאת . 
אני מתמלאת זעם כשאני חושבת על כל הזלזול הזה שספגתי מאנשים בעברי , שטענו שאני לא עושה דבר כדי לצאת מהמצב בו אני נמצאת ושהכל תלוי בי . 
נכון , הרבה תלוי בי . 
אבל לא מצבי הרוח האלה שממוטטים אותי . 
בתנודות הללו אני לא יכולה לשלוט כשכל כך רע לי בפנים ואני לא יכולה להכיל את כל זה יותר . 
הלילה מהדהדים בתוכי דברים בקול נוקב של קריין טקסי זיכרון . 
כבר בכיתי בכי של געגוע טהור . 
אולי מחמת עשן המדורות שעלה השמימה . 
וריח הבעירה הקדמונית הזאת . 
או השירה . 
כמו כלי שנברא בצורה מסויימת לתכלית מסויימת , כך הוא יצר את הנפש שלי - קעורה מדי . 
עם בלוטת דמעות גדושה מדי . 
הפגם מכוון . 
