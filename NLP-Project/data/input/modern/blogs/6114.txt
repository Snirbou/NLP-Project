מהרגע שאת שומעת את הבכי שלו את כבר יודעת , מרגישה בעצמות אבל עדיין אין לזה שם . 
את קמה בכוחות לא לך , הולכת בגוף פצוע ודואב כדי לראות אותו , לראות שהוא בסדר , לגעת , ללטף . 
מקשיבה לכל נשימה והלב נחמץ עם כל יבבה כי את מאמינה לו , מאמינה שזה לא סתם , כי כל התינוקות בוכים . 
ואת הולכת אתו הביתה ובוכה , ויושבת ליד המיטה שלו ובוכה ונדהמת ונבהלת ושוב בוכה , כי עכשיו זה רק את והוא , לתמיד . 
ונכון שיש אבא , אבל את יודעת שהכתפיים שלך הן אלו שישאו את רוב הנטל , ונכון שפתאום את מרגישה מאוד חשובה אבל זו בעיקר אחריות אדירה . 
ואת מחבקת את הגוף הקטן ולא מאמינה איך אפשר לאהוב ככה מישהו שבקושי מכירים , הרי רק לפני כמה ימים נפגשתם וכבר את כל כך אסירת תודה על קיומו וכל כך מפחדת שמישהו ייקח אותו ממך . 
כשאת קמה להניק אותו באמצע הלילה את רואה טלוויזיה , כדי לא להירדם , אבל בלי קול , כדי שתוכלי לשמוע את קולות הבליעה הקטנים ולוודא שהוא באמת אוכל . 
כשאת מספרת לכולם שזה כמו לעבוד אצל הבוס הכי תובעני ועצבני בעולם אבל יודעת שרק אצלך בידיים הוא נרגע ונרדם . 
כשהוא מסתכל עלייך ואת מוכנה להישבע שהוא מזהה אותך , למרות שתינוקות בגיל הזה לא ממש רואים , ושאולי הוא מנסה להגיד לך משהו . 
כשאת מגלה בטיפת חלב שהוא ירד במשקל ובוכה חצי לילה , אפילו שאומרים לך שזה קורה לכולם . 
כשאת מקשיבה לכל בכי קטן , מחפשת בפנים ובגוף סימנים ומנסה לנחש מה הוא מנסה להגיד לך , מה כואב לו , ואיך אפשר לעשות לו את החיים קצת יותר נוחים . 
לפחות בינתיים . 
ואת יודעת שזהו . 
הוא צרוב בתודעה עד שתנשמי את הנשימה האחרונה שלך , ואפילו שהיו לך אהבות לפניו , אף אחת לא דומה לאהבה הזו . 
עד הנשימה אחרונה שלך את תדאגי לו , הוא תמיד יהיה שם , גם כשתהיי בת שמונים ולו יהיו כבר ילדים משלו . 
לפעמים את חושבת שזו עיסקה לא כל כך טובה ; הוא אף פעם לא יאהב אותך כמו שאת אוהבת אותו , ואף פעם לא יבין מה הוא בשבילך , ומה חשבת כשראית אותו בפעם הראשונה , ואיך לא ישנת כי חשבת שהוא לא אוכל מספיק , ואיך את מוכנה ללכת באש ולוותר על איבר חיוני בגופך אם זה יבטיח שהוא יהיה מבסוט . 
ואת לא מצליחה לדמיין איך היו החיים לפני שהוא הגיע . 
נ.ב . 
כשהייתי ילדה תמיד נגנבתי מתגובה של החתולה שלי , כשהגורים שלה היו מיללים . 
היא היתה משנה את תנוחת הגוף שלה ואפילו את הבעת הפנים ונכנסת למצב של " חיפוש " דאגני כזה . 
הכי אהבתי להחביא לה אותם , בקטנה , כדי לראות איך היא מחפשת אותם בטירוף . 
כשאיתי בוכה , אני מגלה שזה ככה אצל כל האימהות . 
