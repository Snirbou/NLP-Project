לפני ככה וככה זמן קראתי שהמאמץ המחקרי שמשקיעים כיום ברפואה הקוסמטית גדול בערך פי עשרה מזה שמושקע במחלות הזקנה , כגון פרקינסון או אלצהיימר , לא עלינו . 
ולא שהרמת חזה אינה חשובה דיה , אבל לא צריך להיות ז'ול וורן כדי לדמיין את העתיד - קשישות במיטב נעוריהן , מפזזות בביקיני פרחוני משנות השבעים , נטולות כל מושג מה לעשות עם מה שחנן אותן הטבע , ( או רונית רפאלי מכון להסרת שיער , הרמת חזה , מתיחת קמטים וכיו'ב). וכשקראתי את המאמר , לא יכולתי שלא להזכר בהלגה , האחות האוסטרית הישישה שהיתה לנו בבית ספר היסודי . 
בימים שידענו שיהיו בדיקות רפואיות , קל היה לנבא התייצבות מלאה של כל הבנים בכיתה . 
להלגה זו , שכבר אז מיטב שנותיה היו מאחוריה , מלבד חלוק לבן וסטטוסקופ אימתני , היה גם מבטא ייקי כבד , ידיים רועדות וקרירות , וטור ארוך של נערים עומד בפתח המרפאה . 
עד היום לא הבנתי למה היא התכוונה כשמלמלה לעצמה כל פעם - 'יה, דאס איז א גרויסה שטרודל ' . 
