זה לא ישתחרר עד שלא תתיר את הקשר תפרק את החלקים הדבוקים ותבחין מחדש בגבולות זה כמו שכּל החורפים נראים מחוברים אחד לשני כמו קופסאות קרטון על אותו מדף ונדמה שבכל נובמבר חוזרים תמיד לאותה נקודת התחלה . 
אין לי מלים חדשות , אין לי אין לי . 
שמישהו ייתן לי מספרים אני צריכה לחתוך את השבת הזו ולהגיע למחר המרחק עצום , הזמן קצר ואני לא עושה יותר קיצורי דרך . 
תנו לי למשוך את התקופה הזו עוד קצת לשתות אייס קפה על הגג של גן העיר ולא לרצות משהו אחר חוץ מהלבד שלי , אבל אני רוצה פתאום אני רוצה וכל מני " ביחד"ים מהעבר וההווה והעתיד והבערך מתערבלים אז אני שולחת יותר ידיים ממה שיש לי כדי לתפוס משהו אבל אי אפשר אפילו לחבק מספיק קרוב ויום חמישי רחוק לי מדי כאילו ההבדל בינו לבין יום רביעי הוא השפיות שלי ונובמבר כבר כאן והשנה אני לא אראה אותה , כנראה . 
אבל חיבוק אחד חיבקתי היום , כבדרך אגב , מתוך כל הדמעות של כולם , ולמרות שהוא כאילו לא היה , אולי היו בו יותר מלים ממה שאני חושבת . 
( זה שטח סטרילי , שימו לב . 
ובלי תנועות פתאומיות , בבקשה . 
) עכשיו את תשבי ותכתבי , אני נוזפת בעצמי , לא ייתכן שכל כך הרבה מלים ומחשבות ילכו לאיבוד רק בגלל טיימינג בעייתי . 
אמנם המשפטים המוצלחים ביותר מגיעים לפני שאני נרדמת או בדרך חזרה הביתה מהעבודה , אבל אי אפשר להשאיר דפים ריקים , דפים ריקים לא נחשבים . 
בייחוד לא במרחב הווירטואלי בו אין שתיקות ואין פאוזות . 
זה או שיש תקשורת או שאין תקשורת . 
אי אפשר להיות רק חצי מחובר . 
במציאות זה קצת מתעתע ; כביכול ישנם המון גווני ביניים , אבל גווני הביניים האלה הולכים לאיבוד בין התשובות המאוד ברורות . 
ואני אז ידעתי רק כמעט לתקשר , וקצת לדבר , ובערך להראות את עצמי , לפרקים . 
ושום דבר מזה לא באמת נחשב , לא בזמן אמת ולא בדיעבד , כי אין שום רשימת מכולת עם סימונים של " וי " בצד שאפשר להציג לראווה . 
רק בעולם שביני לביני היה מקום לצללים וההדים , סימני השאלה והדרכים שלא מובילות לשום מקום . 
סופות רעמים בלי גשם , סערה בלב ים בלי גלים . 
הכל קרה ולא קרה . 
הכל קרה ולא נראה . 
למדתי להפריד בין השחורים - לבנים לכל האפור שבינהם ; מוציאה החוצה את מה שברור דיו כדי שאפשר יהיה לתת לו שם , ושומרת לעצמי את השאר . 
ערמתי סקיצות של אהבות , התחלות של ... 
.. 
. 
רעיונות ל ... 
.. 
. 
והרבה ניואנסים קטנים שגזרתי מרגשות גדולים , והרכבתי מהם את האקורדים המאוד אישיים של העולם הפנימי שלי . 
נהייה לי אוצר ביטויים ומושגים של עצמי , דימויים ומטאפורות שעוזרים לי להבין את עצמי , ומצפן משלי שאומר לי איפה אני ביחס לדרך שלי . 
אי אפשר לתפוס עולם פנימי במצלמה או להכניס אותו לקורות חיים . 
אפשר רק ליצור סדק קטן שדרכו יטפטפו חלקיקים מהעולם הזה שלי , שאולי מישהו יצליח לספוג בהקשבה שלו . 
היה נעים לגלות שדווקא כשהרגשתי שאני נעלמת לתוך עצמי היא אמרה לי שההפך הוא הנכון , ושנדמה לה שהצלחתי קצת לדבר מתוך חשיפה של מה שאי אפשר לספור , ואי אפשר לתת לו שם . 
אני לא הכי יפה ולא הכי חכמה ולא הכי מוכשרת . 
אני קצת מזה וקצת מזה וקצת מזה . 
אני רוצה לקוות שאני לפחות קצת יותר אותטנית מהשאר , או לפחות בדרך . 
עוד לא הגעתי לשום מקום שאני מתכוונת להגיע אליו , אני רק בדרך , אבל אני חושבת שהמטרה שלי קצת אחרת . 
אני מעדיפה קצת יותר לדייק בתהליך , מאשר לסמן " וי " רק בשביל ה " וי " , אני מעדיפה ללמוד איך " לבזבז זמן " על בירורים והגדרה מחדש של כל מערכת החוקים והכוונות שלי , מאשר להמשיך בפול גז על טייס אוטומטי . 
אני קצת לבד וקצת ילדה בת שתים עשרה , שיותר נוח לה עם חברים דמיוניים מאשר אמיתיים . 
אני משתיקה חלקים גדולים מהעולם ואחרים שמה על ווליום נמוך מהרגיל , אולי ככה אשמע את הקולות הפנימיים שלי שאומרים לי מתי לסלוח לעצמי ומתי להתעקש , מתי לבקש עזרה ומתי לחפש פתרונות לבד , איך זה נראה כשאני בוחרת את הצעדים שלי ואיך זה נראה כשאני פועלת מתוך הרגלים שעבר זמנם , ובעיקר , איך זה מרגיש כשאני מזייפת , ואיך זה מרגיש כשאני אני . 
כשאביתר התחיל לשיר את " אין לי ברירה , רק לעשות ככה " לא היתה לדמעות ברירה אלא לצאת החוצה . 
בלי הכנה ובלי הסבר מפורט . 
פרצו , כמו שאומרים לפעמים על דמעות , על בכי . 
מצחיק , אבל בכיתי עוד לפני שהבנתי אפילו איזה שיר זה . 
זיהיתי שזה אחד האהובים עליי מהאלבום הראשון , אבל לקח לי כמה רגעים עד שהצלחתי להדביק לו את השם שלו . 
המלים היו מדויקות והפסנתר היה יפהפה ומרגש , וברגעים האלה , לא היה אכפת לי מה יבוא אחר כך , כי רק בשביל השיר הזה , כבר היה שווה . 
משהו בצורה שהוא דיבר היה כל כך נקי ונכון . 
אני לא יודעת איך בכלל היה אפשר לייחס לו גישה מסיונרית משהו , לא היה שם שום נסיון לשכנע או להצדיק , רק איזשהו שיתוף , בטוח בחלקים מסוימים , ומגומגם באחרים , של אמת שהחלה להפרש ועודנה . 
החלקים החשוכים הצטיירו כחלק מהחבילה והעיקר היה בכנות ובחיפוש אחר המשמעות המאוד אישית . 
הכל נצבע פתאום בשחור ולבן . 
אני רוצה את השם שלי , אני רוצה את הקול שלי . 
זה נשמע לי כל כך פשוט ובנאלי , אבל מספיק מדויק כדי שאעמוד מאחורי זה , או לפחות אנסה , לשם שינוי . 
אני קשה , לעצמי ולאחרים , אבל זה רק בגלל שאני לא רוצה להתפשר על הדיוק שלי , לא עוד . 
אני שואלת את עצמי האם היא מגזימה , רק כדי שאבוא לקראתה ונוכל להפגש איפשהו באמצע . 
אני שואלת את עצמי אם אין פה איזו דרמטיזציה , שאני מאמינה לה רק מתוקף תפקידה . 
זה חשוב לי לבדוק , אבל זה לא באמת משנה . 
זה משנה לי , אבל זה לא באמת חשוב . 
אני מניחה שהכל תלוי במידת המשמעות שאני בוחרת לתת לזה . 
הכל חזר לאותה הנקודה , וזה שימח אותי , כי ברגע שלכל המשוואות יש את אותו הפתרון , זה אומר שזה הפתרון הנכון . 
עדיף לי להיות לבד כי אני יודעת איך להיות לבד , וכי זה קל יותר מאשר להתמודד עם חוסר דיוק , פחות ביחס , ויותר בשיקוף ובפידבקים . 
אני קופצת ומתנערת כשלא רואים אותי כמו שאני צריכה שייראו . 
זה אולי מוגזם , אבל זו הדרך היחידה שלי לשמור על התמונה של עצמי . 
( פתאום מהדהד לי בראש " תמונתו של דוריאן גריי " מזווית אחרת . 
) העניין עכשיו , יותר מכל עצב או כעס , או כאב , הוא הריק מול המלא . 
וזה מסביר את עצמו בכל הזדמנות מחדש . 
ברגע שאני נטענת בתכנים שהם שלי , שמשלימים את המקומות החסרים בפאזל , אני מרגישה שאני מסוגלת להמשיך , שאני מצליחה לנשום את עצמי , שאני מסוגלת לראות מטרות ולרצות להרים את הרגליים . 
אמרתי לה שאני רואה את עצמי מסתגרת בבועה שלי , אחת חדשה , מסוג אחר לגמרי , ומחזקת את עצמי , ומכינה את עצמי לרגע בו אוכל לקחת חרב ולקרוע את הבועה . 
שתינו צחקנו , בגלל הדימוי הפאלי משהו , אבל שוב ושוב אני מרגישה עד כמה המשאלה הזו חזקה . 
הפרד ומשול . 
קודם פנימה אחר כך החוצה . 
לפעמים גם ההפך הוא הנכון . 
רק אל תערבבו לי בשר וחלב . 
צריך לתת לכל דבר זמן להתעכל לבד , לפני שמכניסים עוד משהו לבטן רגישה מדי . 
" הרצון לדייק במלים תכונה מרגיזה מאוד במיוחד שבסוף אני עומד ושותק " " דיבור לוקח אותך לאן שתבקש דבר לאן אתה רוצה " ( אלוהים , כבר נובמבר . 
לא להסתכל על המספרים המתחלפים . 
הם רק תפאורה . 
משמעות מקרטון . 
לזוז בקצב של עצמי , לשמור עליו במו תנועותיי . 
הזמן רץ כל כך מהר פשוט כי הוא כבר יודע איך ולאן . 
כשאני אדע איך ולאן , אולי אצליח להדביק את הקצב של הזמן . 
) 
