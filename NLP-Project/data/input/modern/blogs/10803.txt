תמיד נחמד לשמוע שאני נסיכה בשביל מישהו אחר , גם אם אני יודעת שאני לא נסיכה ולעולם לא אהיה . 
נחמד לעשות שטויות ולרקוד בג'ינס ומגפיים ברחבת סוזן דלאל , לדבר אל ברזים ומוניות , ולעשות את עצמי קלילה והזויה , גם אם אני יודעת שבבוקר שלפני או בלילה שאחרי אני אתפרק לבכי וחוסר אונים . 
כיף לגלות כל פעם מחדש צבעים אחרים שמשתקפים אליי דרך עיניהם של אחרים , אבל לאחרונה , יותר מהכל אני מחפשת את עצמי נקייה מצבעים זרים וצורות מתעתעות . 
הבעיה היא שבדרך לפשטות צריך להתעמת עם הרבה אמיתות לא כל כך פשוטות . 
נדמה שברגע שאני מצליחה לפתור קשר אחד אני מגלה שהוא תחילתו של פלונטר גדול . 
אני חוזרת ואומרת לעצמי " לאט , לאט " , מזכירה לעצמי שיש זמן וששום דבר לא בוער , דברים ילכו וייעשו קלים יותר , החלקיקים יסתדרו במקומם הנכון ויותר ויותר נשימות יוכלו להעשות בלי מאמץ כה גדול . 
סבלנות , סבלנות , את בדרך הנכונה , רק אל תלחיצי את עצמך . 
ביום רביעי הצלחתי לבקש חיבוק . 
בזהירות ובהיסוס הוצאתי את המלים מפי , נזהרת עליהן , שלא יתרסקו אל אדמת הסירוב הקשה . 
כמובן שקבלתי חיבוק . 
חם וחזק ומתכוון . 
אני עדיין לא סומכת על זה שאנשים יישארו סתם כי אני רוצה , או שיתעניינו פשוט כי אני אני , אז אני יוצרת דרמות קטנות , נשברת , דומעת , ומאותתת כאבים . 
שנים על גבי שנים ואני עדיין לא לומדת , עדיין נופלת למקום הנוח הזה , יודעת שאכעס על כך שהשתמשתי בקלף הטיפשי הזה שוב . 
כנראה שבאיזשהו מקום היה לי מאוד נוח לחיות את הדברים בלי לתת לעצמי דין וחשבון , כי עכשיו הכל מציף אותי בלי שום צבע וצורה , סתם בלגאן אחד גדול שמציק מכל מני כיוונים וגורם לי לרצות לבכות ולנוח מהכל . 
אני צוחקת ואז אומרת שרציתי לשאול אם אני מעייפת אותה , היא מחייכת , " לא , את לא מעייפת אותי , אני פשוט מרגישה מוצפת ... 
.. 
. 
" מה הפלא , כמו סיר מרק שעולה על גדותיו מרוב שזורקים לתוכו עוד ועוד מרכיבים . 
האמת היא שהייתי בטוחה שאני עושה נקיון , מוציאה את מה שעושה בלגאן . 
כנראה ששכחתי שאני מכניסה בינתיים דברים שזזים וחיים לי בתוך הפריים . 
מצחיק איך בוחרים לראות את מה שנוח . 
טוב לי וקשה לי עם עצמי ועם התקופה הזו . 
קורים לי דברים נהדרים , אבל אני יודעת שלא הכל נעשה באמת בצורה בריאה ונכונה . 
יש רגעים בהם נדמה לי שהייתי צריכה שהבנאדם הנכון כן ישפוט את המעשים שלי ויגיד לי אם וכאשר אני עושה שטויות ... 
.. 
. 
ואולי הכל בסדר כל עוד אני מרגישה שהוא בסדר ? 
אולי זה באמת די פשוט בסופו של דבר ? 
כן , אני מוצפת . 
הכל נחווה אצלי בכזו אינטנסיביות ופתאום אני מרגישה שאין לי אוויר , וגם לא יודעת איפה לחפש אותו . 
זה לא שמשהו רע , זו פשוט צפיפות שאני לא רגילה אליה , וזו התעוררות של תאים רדומים . 
וזו דרך מאוד ארוכה שאני עדיין בתחילתה . 
אני יודעת , אני באמת יודעת שאני מתקדמת , ואני כבר רואה את זה בצורה הרבה יותר מוחשית . 
אני יכולה לסמן " וי " על כל מני דברים ואני יכולה לספר ולהראות ולהתגאות בהישגים ובהתקדמות שכבר עשיתי , אבל אני עדיין מחכה לשלב בו אני אוכל לנוח קצת , לשבת בשקט ולקחת הרבה אוויר לפני שאני ממשיכה לצעוד . 
בא לי להיות בשלב בו אני מרגישה מספיק בטוחה ללכת לאט , בלי למהר לשום מקום , לא צריכה לרוץ כדי לתפוס את האוטובוס ולא צריכה לשים שום דד ליין . 
יש רגעים בהם נדמה לי שעוד קצת בריאות נפשית תהיה כבר יותר מדי , כי החיוביות נשפכת ממני ללא שליטתי והמחשבות שמפריעות לי להרדם אינן טרדות , אלא כל מה שיש עוד לעשות , וכל הדברים שאספר כשיחזרו כל אלה שנעלמו לי השבוע . 
כמובן שתוך רגע אני נזכרת שעדיין יש עוד די והותר דברים לעבוד עליהם , ושגם אם תוכפל הבריאות הנפשית שלי זה לא יהיה יותר מדי . 
נדמה שיום רביעי ההוא היה לפני זמן כה רב , " תאטי את הקצב , קחי אוויר " . 
היא תחזור ואני אהיה מסוחררת מתמיד , ועוד שלושה צעדים קדימה . 
אני אחבק אותה ( אני מקווה ) ולא אצליח לעשות סדר במחשבות . 
בטח אצטרך זמן כפול כדי להצליח לספר על כל מה שקרה ; על איך נפלתי והתפרקתי , על איך התעופפתי , ועל איך נכנסתי למים עם בגד ים . 
שבועיים וחצי מיום רביעי ההוא ואני מרגישה שפיסת חיים מכובדת נפרשה בזמן הזה . 
אני מנסה לאסוף את עצמי לקו מחשבה אחיד ורציף כדי לכתוב על יום רביעי האחרון ולא מצליחה , זה קרוב מדי ורחוק מדי ואני לא בטוחה שאצליח לחזור לתחושות שהציפו אותי אז בלי להתפוצץ . 
תארו לכם עבודת צוות של ילדות קטנות עם ניצוץ בעיניים שמחפשות דרכים מקוריות להתחבר אחת לשניה , איך אצבעות קטנות משתלבות באצבעות קטנות אחרות , עוטפות וממלאות בחום הגוף שלהן את החלל , בשקט וברצינות . 
רקדניות קטנות , בני אדם קטנים . 
תארו לכם שיעור רב גילאי של ילדות בגילאי עשר עד שבע עשרה , שתי נשים בנות שלושים פלוס , אישה בת שישים , ובחורה בת עשרים . 
שיעור שמתחיל ברגליים יחפות ותנועות רכות ומגביר את הווליום שלו לאט וברגישות , מפגש בין גילאים ורמות ושיתוף בתהליכים . 
תארו לכם קבוצה של נשים מכל הסוגים והמינים , מעודדות אחת את השניה , מפרגנות , מחפשות ביחד את החיבור לעצמם , לנשיות מזן שכמעט ונכחד , כאשר על כולן מנצחת המלאך שלי , היפהפיה , שטוענת שהיא השמינה , ולמרות שאני יודעת שהיא צודקת , אני רואה בה את אותו היופי שראיתי בה אז . 
לקראת סוף היום כשהרגשתי שאני עולה על גדותיי , יצאתי החוצה כדי לשחרר את מה שהצטבר במהלך השעות האחרונות . 
יצא בכי יבש , תקוע . 
חזרתי לסטודיו והמשכתי לצפות . 
באיזשהו שלב כשהסתכלתי עליה , והיא היתה היא , והיא היתה בית , הדמעות יצאו וכיוונו אותי למקום שלא הצלחתי להגיע אליו קודם לכן . 
לא יצאתי החוצה , נשארתי יושבת ונתתי לבכי את החופש שלו . 
כשהגעתי הביתה הייתי כל כך מרוקנת , ידעתי שהרשיתי לכל שרירי הרגש לעבוד , שחוויתי את היום הזה במלוא העירנות . 
ואתמול ? 
אתמול היה חופש . 
היתה שמש , ים , קרטיב אננס ורפיון של המוח . 
איזה כיף שיש אופציות חלופיות , איזה כיף שאפשר לנשום את החיים כל כך בקלות . 
כמה נפלא לגלות שהחלטה וגישה חיובית יכולות לעשות את כל ההבדל . 
( And there is so much more ) 
