בשלישי ורביעי הייתי בפעם הראשונה בירושלים . 
בכותל , בכנסת , במעיינות מסביב ובעיר העתיקה כבר ביקרתי לפני , גם השנה . 
אבל שלישי ורביעי השבוע היו הפעם הראשונה שלי בירושלים . 
אני חושבת שזה שינה קצת , הרבה בעצם , את ההרגשה שלי כלפיה . 
שזה די נחמד , למעשה , כי כל מאורע שמוסיף פריט לרשימת האהבות שלי הוא משהו חשוב , וכשמדובר בעיר - עיר גדולה , אפילו - אז על אחת כמה וכמה . 
טיילנו בשכונת נחלאות , ונראַה לי מיוחד שיש לה שם עם אופי , וגם תחושה כזאת כמו של אגרבה של אלאדין . 
כשהיינו שם זה היה אחרי השקיעה , כשיש את האור שאני הכי אוהבת , וחשבתי שאם כבר מטיילים בסמטאות , אז האור הזה הוא האווירה המתאימה ביותר . 
זה עושה חשק לגור שם , עם תמימות ודברים שיש רק בספרים , ילדים ברחובות וטעם של פעם , כל זה עדיין שם , העכשיו , עדיין אפשר לשבת שם מתחת לעץ התות ולהצטרף למשחק ולשאול אנשים שיושבים ברחובות עם השכנים שהם גם קרובי המשפחה שלהם על שמות מהתנ"ך , ולרוץ על מדרכה משופשפת שמרגיש כאילו היא חלק טבעי מהמקום . 
במספר רחובות מרכזיים עברנו כמה פעמים כך שההרגשה הזאת של התמצאות , שהיא ההתחלה של חיבור , נוצרה אצלי , נתקלנו באנשים מוכרים והלכנו הרבה , ועליתי על האוטובוס לתל אביב בידיעה שאחזור לשם . 
אולי לבד , אולי עם עוד מישהו , ואולי גם במזג אוויר ידידותי יותר , אבל במהלך הנסיעה ידעתי שאחזור . 
ואז ירדתי מהאוטובוס והרגשתי בבית . 
