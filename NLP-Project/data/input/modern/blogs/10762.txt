הדלת נפתחה ובמקום שייצא אהוד ( ככה החלטתי לקרוא לו ) יצאה היא , עם סיגריה בהיכון . 
לא רציתי למנוע ממנה סיגריה ואמרתי שבינתיים אני אכנס לשירותים . 
לראשונה נכנסתי לחדר לבד , ועוד לפני שחזרה הספקתי להתיישב על הכורסא בתנוחה עוברית , לעצום לרגע את העיניים , ולהרגיש איך המתחים של אחר הצהריים מתפרקים לי בגוף , ואיך החדר הזה לבדו מחזיר לי איזושהי שפיות יקרה , שקט של בית . 
הרפיה . 
החלום בתוך חלום שלי ערבב טיפול עם פילאטיס , בגידות וחוסר יחס , סדרות בדיוידי ומטבח . 
אני מנסה להבין למה כל הזמן רציתי להגיד שאני זו שבגדתי ולא הוא , וחשבתי שזה כנראה בגלל שזה היה החלום שלי , ולכן האחריות גם היא שלי , ואולי החלק השני של החלום היה מלא הסחות דעת , כי אפילו בתוך החלום היה לי קשה לספר על הבגידה , אז דאגתי שלא יהיה לה זמן להקשיב לי ושתשומת הלב שלה תתמקד ברקדן ששוכב על הגב בתנוחת עובר , או בלבשל ולנקות . 
אני עייפה ונודף ממני ריח קלוש של כלור למרות שהתקלחתי . 
תחושות מתחלפות ומתערבבות , השקט שלי בא והולך , ואני כמו נסחפת על גלים קטנים שלרוב מחזירים אותי לחוף בבטחה , אך לפעמים מטלטלים וסוחפים אותי לתוך מערבולות שאני לא בטוחה איך להתמודד איתן . 
אז אני משתמשת במילות המפתח התקופתיות שלי כדי לבדוק את עצמי ואת המצבים שאני נמצאת בהם . 
מחפשת איפה המרכז , ומשתדלת להפריד בין דברים שהתערבבו יותר מדי . 
ברגעים מסוימים זה אפילו עובד . 
לפעמים ממש קל למצוא דברים ש " טוב לחיות בעולם שיש בו " אותם . 
כשיש ים ושיזוף של ברזילאית וסיפורים עצובים של יהודית קציר ושיעורי בלט טובים בתשע בבוקר ומים קרים בטעם נענע - ליים ובגדי ים צבעוניים ומלח על האצבעות וספשל ברדיו לכבוד יום הולדת שלושים לכבש השישה עשר ... 
.. 
. 
והשעות הארוכות מפנות הרבה מקום , וזה בסדר , גם אם זה רק עכשיו . 
ולפעמים אין שום דבר . 
אני מסתכלת על העולם הזה , ומחפשת משהו ששווה לחיות בו בשבילו , וזה כמו לפתוח מגירת גרביים ולגלות שבכולם יש חורים . 
חשבתי שאולי בכלל עדיף להיות בכמה שפחות מקומות ולהכיר כמה שפחות , כי ככה יש פחות מקומות ואנשים להתגעגע אליהם , ופחות פרידות ועזיבות , ופחות נוסטלגיה שצורבת בבטן ובגרון , כי כמה כבר אפשר להרגיש איך כל מני רגשות מפעם מתערבבים ביחד עם רגשות מהיום ויוצרים כדור של פלסטלינה שכבר אי אפשר להפריד ממנו את הצבעים , רק להמשיך ללוש ולערבב עד שנוצר חום אחיד ומגעיל שפה ושם אפשר עוד לזהות בו שבילים של צבע מקורי . 
לייבש פיסות שפיות באוקיינוס של טירוף , לאסוף רגעי חסד , לנסות להאמין . 
איך כל פעם אני מחפשת נוסחאות למרות שאני כבר יודעת שהן לא עובדות מחוץ למתמטיקה ופיזיקה וכימיה , וששום דבר לא יכול להתכווץ לתוך קפסולה ולהשטף בשלוק אחד או בלעדיו במורד הגרון שלי . 
וגם שלוש קפסולות ביום לא יכולות להיות הפתרון , אלא רק לעזור לי לראות את הדרך , וגם מפתחות רק מאפשרים את המעבר , וגם תשובות הן ההתחלה של שאלות חדשות . 
( ובא לי להגיד שגם הסוף הוא חלק , שאי אפשר איתו ואי אפשר בלעדיו , ובגלל זה הוא נמצא במקום שלו , שייך ולא שייך , מה שתוחם את שקדם לו . 
) איך פתאום הכל נהיה מפחיד יותר . 
הימים האלה , שהיו אמורים להיות בסדר , אולי אפילו נחמדים , נראים לי כמו רצף חסר תכלית , כמו משפט ארוך ארוך בלי סימני פיסוק ובלי שום אמירה מעניינת , רק מלים שאומרות את עצמן , שומרות שלא יהיה מקום לשקט . 
ושוב לאותו מקום , רק אולי קצת יותר מתסכל , כי היתה הרגשה שיש קצה חוט , שאולי יש מטרה קטנה , שאולי יהיה אפשר לפרוץ את המעגל סוף סוף ולהגיע למקום קצת חדש ולהיות קצת יותר אני , ואולי גם להבין עוד כמה דברים בדרך . 
היתה לי את ההזדמנות הזו , ואפילו שרציתי להתעקש עליה , ומסיבות שנראו נכונות , היא נלקחה ממני . 
לפחות אני יכולה להגיד שזו לא אני שהרמתי ידיים , שגם אם זו הקלה עכשיו , באמת התכוונתי לנסות . 
והחלום שלי מריץ את הזמן קדימה . 
יום לפני שהיא מתגייסת ואני מבקשת לחבק אותה . 
אני מנשקת אותה וזה מרגיש טוב . 
ואז אנחנו ממשיכות לדבר ואני מגלה שלשום דבר לא היתה משמעות , שהכל אצלה לגמרי סגור בעבר ושהיא לא הרגישה כלום בנשיקה הזו . 
ואז יש בלגאן ויש שקיות ניילון צבעוניות ואז איכשהו זאתי שלא מדברים עליה חוזרת מחו"ל , או סתם אני רואה אותה אחרי שהרבה מאוד זמן לא ראיתי וגם זה מוזר , ואני לא רוצה לספר מה קרה , והכל מוזר מוזר מוזר . 
ושוב אני מערבבת זמנים ורגשות ואנשים ואני לא יודעת על מה בעצם החלום מדבר ועל מי , וגם המציאות , אני לא יודעת על מה היא מדברת , ועל מה אני מדברת . 
אני רק יודעת שהתחושה היא כמו לסדר חדר , להתחיל לראות שוב שהוא בעצם די נחמד ונוח , ופה מתגלה פינה שאני אוהבת , ובכלל , נהיה הרבה יותר נעים להיות בו . 
הבעיה היא שאני בכלל לא רוצה להמשיך לחיות בחדר הזה , אני רוצה לעבור לחדר חדש . 
ואם לא לעבור , לפחות להכניס משהו חדש , לשנות קצת . 
11:34 אולי זה שלנה היתה אתמול בשיעור של רותי וזה החזיר אותי לתקופה של השיעורים של דנה קצת עשה לי בלגאן . 
זה גרם לי לחשוב על הצורך שלי במקום שישאב אותי לתוכו לחלוטין , גם אם זה לא באמת דבר בריא . 
ומורן אמרה לי איזה כיף לראות אותך פה , ורותי היתה רותי ובאותה המידה זה היה יכול להיות שיעור של לפני שנה ולפני שנתיים וכמעט שלוש , כי השיעורים של רותי זה משהו שכמו קפא בזמן , החימום הוא אותו חימום , והקומבינציות הן תמיד אותן התנועות של רותי רק בסדר קצת שונה ועם מוזיקה קצת שונה , ובכל זאת , תמיד אותו הקיטש . 
ורותי היא רותי , והיא הייצוג הכי מדויק לסטודיו הזה , שגם כשהולכים ממנו תמיד חוזרים מתישהו , ושאוהבים ושונאים באותה הנשימה , כי המוכרת מלטפת ומעקצצת וזה תלוי עד כמה השיעור טוב ועד כמה יש מישהו שיחייך אלייך . 
ואני שואלת את עצמי מתי יגיע הזמן שלי ללכת קצת למקומות אחרים , בידיעה שהמקומות המוכרים והישנים ישארו שם אם ארצה לחזור , שלפתוח דלתות חדשות לא אומר לסגור את הישנות . 
ופתאום אני שוב מרגישה קצת יותר לבד , כאילו שוב כולם התאדו קצת , באשמתי או שלא , ואני לא יודעת מי אני רוצה שיחזור בכלל , כי אני לא רוצה להכניס דברים רק כי ריק . 
ואני ממש רוצה לסדר את החדר כמו שצריך ולטאטא ולשאוב אבל נגמר לי הכוח אחרי שקפלתי את הכביסה ואני יודעת שיש עוד יום ארוך לפניי , ומה לעזאזל אני רוצה מעצמי , ומה לעזאזל אני רוצה בכלל . 
זה מאותם רגעים שהמצב הזה נהיה פשוט בלתי נסבל ואני רוצה כרגע לעשות משהו , כרגע להפוך את העולם , כרגע למצוא את התשובה . 
לא שבאמת יש לי כוח לזוז ... 
.. 
. 
אז בינתיים אני מתקתקת מלים בקצב , קצת מנקזת החוצה את הרעשים הקטנים שמעצבנים אותי . 
