גרוגרתו של אדם יש ואומרת על בעליה יותר מכל תיאור פלאסטי אחר , וזו של חטא , חיים משל עצמם היו לה , זעה לה למעלה , מטה , עם כל ניע של גופו השדוף , מסמפרת ספינות למרחקים , מדגלנת משבי רוח , וכך היה חטא לאדם שלא רק שם ששנוא על עצמו היה לו , אלא גם היה מכוער בעיני עצמו , ואדם שמכוער בעיני עצמו , חזקה עליו שיהיה מכוער גם בעיני אחרים . 
כל יום עת היה בוחן פרצופו אל המראה , קצות אצבעותיו משרטטות מתאר שפתיו , בוחשות קצף טרם יקריב זיפיו בלהב חד , חש את אותו סוג השנאה העמום השמור לאלה שמחפשים במי לתלות את אשמת התנהלות העולם . 
משכשך הסכין במימי הכיור , שולח ידו כנחש אל הקרקעית לשליפה פקק הפלסטיק , אותו ריטואל קבוע של ניגוב , ואז התזה מדודה של אפטר שייב אל שתי לחייו , הטפחה קלה ויישור הגב כדי קנאק , לא היה בהם דבר שונה מימים אחרים , כמו שאותה תחושת בחילה קיומית , מהולה בשנאה היתה חמימה ומוכרת כמו פיג'מת פלנל ותיקה , ובכלל לא היה דבר יוצא מגדר הרגיל באותו שיעיד כי פגישה הרת גורל מזומנת לו לחטא היום , שתסתיים באהבה גדולה וברצח מתוכנן היטב . 
