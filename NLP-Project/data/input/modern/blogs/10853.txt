הלאה . 
להמשיך לחפש , לפתוח את העיניים והלב ולחפש . 
בסוף גם יימצא . 
מצחיק כמה קשה לוותר על אולי , על סיכוי קטן ותקווה קטנה . 
כנראה שהכי קשה לוותר על תקוות . 
אני נשפכת מעצמי . 
גם כשאני מנסה להציב סכר שיחסום את גאות האמיתות שלי זה לא הולך . 
מעולם לא ידעתי לשמור דברים בבטן , כנראה שאני גם לא אלמד לעשות זאת . 
לטוב ולרע . 
( פוסט צבא מחר , הייתי צריכה להוציא את זה מעצמי . 
קצת עצוב לי והרבה ייאוש עושה לי בלגאן בכל מה שבפנים , אבל זה יעבור . 
רק להמשיך . 
הלאה הלאה הלאה . 
) ישבתי אתמול בהופעה של רונה קינן , בצד השני של השולחן ישבה חברה טובה שלי , הצלעות שלי היו מחוצות והתנוחה בה אני ישבתי הוכתבה לפי צורת הישיבה של האיש שלפניי . 
העיניים שלי שרפו והגוף כאב והרגשתי כל כך אני שהתחשק לי לבכות . 
היה נפלא . 
לירון באה אליי כשעה לפני שהיינו צריכות לצאת . 
היא היתה במצברוח טוב וגם אני נכנסתי לאחד . 
הישיבה באולם , מחכות להופעה , היתה כיפית בפני עצמה . 
דברנו שטויות וצחקנו ואפילו דברנו קצת ברצינות . 
האור היה בדיוק עלינו למרות שהמקום היה בעקרון חשוך , וזה גרם לנו להרגיש כמו מתחת לספוט באיזשהו סרט . 
נזכרתי כמה אני אוהבת אותה וכמה יכול להיות לנו כיף יחד . 
ההופעה היתה נהדרת . 
רונה היתה קצת שונה הפעם , אני חושבת . 
נפלאה . 
באיזשהו שלב היא התנצלה על כך שהיא אינה מדברת איתנו כמו בדרך כלל וטענה שאם היה לה משהו ששווה לשתף אותנו בו היא היתה משתפת , וסיפרה שכל הסיפורים האלה עולים לה לראש במקלחת שלפני ההופעה ואז היא מחליטה לספר אותם . 
היא צחקה לרגע ושאלה אם זה היה חושפני מדי . 
היו רגעים שחשבתי שאני עומדת לפרוץ בבכי . 
חלפו לי כל מני מחשבות וזכרונות . 
מהופעות קודמות שלה , מהאנשים שמתקשרים אצלי לרונה ומכל פרק הזמן הזה מאז שהכרתי את המוזיקה שלה . 
לפרקים זה היה קצת עצוב . 
לחשוב על ההופעות שלה בהן ישבתי מחובקת עם נעה , ועל זה שכל מה שהיה שם אבד . 
עדיין " מבול " ו " לחיות נכון " מזכירים לי אותה . 
את המשברים ואת הפעם שישבנו במונית וניסינו לעמוד על ההבדלים שבין שתי גרסאות של " לחיות נכון " וה"פה פה רה פה פה " ואיך הוא שונה בשתיהן . 
אבל אז נזכרתי איפה אני היום , והרגשתי איך הכל הוא חלק מאיפה שאני היום וממני שאני והכל הרגיש כמו פאזל אחד גדול . 
כן , יש שם גם עצב , יש גם גם אבדן וגעגוע , אבל יש שם גם משהו שהופך לאט לאט לשלם . 
אגב , לא רציתי לבכות מרוב עצב , אלא מגודש . 
( זה הזכיר לי את יעל . 
אני לא בטוחה למה . 
) בתום ההופעה הסתובבתי אל לירון . 
שתינו חייכנו ועשינו תנועות לא לגמרי ברורות עם הראש , שנראות כמו כן ולא וכל מני כאלה , ואז היא אמרה " כן , כן , בהחלט כן " בחיוך . 
ואני כל כך שמחתי שהיא נהנתה . 
הרגשתי איזושהי אחריות , אחרי הכל , אני הכרתי לה את רונה קינן , צרבתי לה את הדיסק , והצעתי לה לבוא להופעה , ומאוד רציתי שהיא תהנה . 
ישבנו שם עוד קצת , חיכינו שהאנשים יצאו ושהתור לשירותים יתקצר , היינו במצברוח טוב , והיה לנו כיף . 
כשיצאנו וחיכינו למונית היה שלב שפשוט באתי וחיבקתי אותה . 
זה לא קורה לי בדרך כלל , לא איתה . 
היא שאלה לכבוד מה , ואמרתי שסתם , כי היה לי כיף . 
וזהו , חזרתי הביתה , והלכתי לישון עייפה אך מרוצה . 
מרוצה מאוד . 
( ואפילו ראיתי שבשלב מוקדם יותר של הערב גברת פיטר פן הקטנה שלחה לי הודעה . 
) היה ערב מוצלח אתמול , אחד הנפלאים שהיו לאחרונה . 
כן ירבו . 
( : ויש לי עוד פוסט שייכתב בקרוב בנוגע לצבא ולגיוסי ההולך ומתקרב . 
אבל לא עכשיו . 
אם יש משהו שלמדתי במהלך חיי הקצרים זה שתמיד צריך לנסות , למצוא את האומץ בשביל ללכת עם הלב , גם אם יש בזה סיכון . 
החל מהדברים הטריוויאליים והיומיומיים וכלה בעניינים ברומם של הלב והחיים , אם לא מעיזים נשארים באותו המקום , ואם לא מנסים לפרוץ גבולות נשארים באותו מטר על מטר משעמם שהיה לנו קודם . 
אם יש משהו שאני יודעת שיש בי ושמחה עליו זה האומץ ללכת אחרי הלב שלי . 
אני יודעת שכמו שיש סיכוי לזכות , יש גם סיכוי להפסיד , ואני יודעת שהתשובות שמגלים הם לא תמיד נעימות , ושלפעמים מתאכזבים , אבל אני לא מוכנה להתקע במקום רק בגלל פחד . 
אני מניחה שאת התודה על זה אני חבה ליעל שלימדה אותי ללכת עם האמיתות שלי ועם הלב שלי . 
לפעמים אני עוצרת ומנסה לחשוב איך היו נאים החיים שלי לולא היא . 
אין תשובה . 
זה כמו לשאול איך הייתי אם היו לי הורים אחרים . 
זה כל כך בלתי אפשרי להעלות על הדעת מצב כזה , שאין טעם לנסות . 
