אני נדחסת בין הכיסאות של המושב האחורי . 
דוחפת הצידה הכי שאפשר וצפוף . 
30 דקות נסיעה והצחוק המתגלגל שלו באוזניים שלי . 
המבטא שלא ניתן להדביק לשום לאום , והכי אני אוהבת כשהוא מדבר עברית . 
אני מאוהבת בבחור ששבת שביתת רעב ונסע ברכבת במשך 16 שעות רצוף . 
מאוהבת בבחור שנלחם על החלומות שלו ולא הסכים לוותר . 
זה שהיה חופשי ומאושר ושהעיז כל - כך הרבה בשלב כל - כך מוקדם . 
זה קרה שנה וחצי קודם . 
הסתרקנו בחדר ההלבשה עם הטחב בחריצים שבין האריחים . 
המקלחות דלפו . 
סיכות התגלגלו בין הידיים שורידים כחולים נשזרו עליהן . 
ריחות של גומי ושל ג'ל ריחפו בחלל . 
הוא תפס אותי בהפתעה , לא ידעתי שהוא יהיה שם . 
לא הכרתי אותו אז , לבש שחור . 
ואחר - כך כשחזרנו לחדר ההוא צחקוקים והשערות . 
זה היה ברור . 
כעבור חודשים תפסתי אותו מפדל על האופניים בדיזנגוף , ליד הפיצה . 
הבטתי עד שהוא נעלם באופק . 
הנצחתי בזכרון פרטי לבוש ונעליים . 
ראיתי אותו שועט בין כל העליות , וייחלתי לפעם בה אראה אותו שוב . 
היא לא אחרה לבוא . 
לא התביישתי להפנות ראש לאחור בהרבה יותר מדי מעלות , רק בשביל להצליח לחלץ עוד אנקדוטה ועוד סיפור חסר טעם . 
היום כבר יש לי סיבה טובה יותר ( וחוץ מזה הוא דובר 7 שפות , אחת מהן היא לטינית ! 
) . 
שדרות של אופניים וכל הדרכים מובילות לים , או ממנו והלאה , תלוי איך מסתכלים על זה . 
הרחובות שזורים שתי וערב , סיפורים שנדבקים אל סיד וקירות . 
אף אחד לא מתרגש כשהכלבים נובחים , כשהדרך מעוטרת גושים ומוקשים שצריך להזהר מהם . 
ילדה קטנה שואלת את אמה אם אנשים גרים בת"א , אנשים אמיתיים , זאת אומרת . 
אני בזהב ושחור , עם תחושת הבטן של שיער רטוב ועיניים כחולות - ירוקות . 
הכל יהיה שמשי , הכל יהיה בסדר . 
לא יהיה לי קר הלילה . 
