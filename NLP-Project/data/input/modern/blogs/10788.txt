אם הלב היה חומת לבנים , הייתי אומרת שיש בו לבנה אחת , שנראית כמו כל השאר , אבל בעצם היא לא מחוברת כמו האחרות , ואם מצליחים לזהות אותה , אפשר במגע קל לדחוף אותה ולפעור חור בחומה . 
ממש כמו בסרטים , שיש לבנה סודית שמאחוריה מסתתר אוצר . 
רק שבחומת הלבנים של הלב , אם מזהים את הלבנה הזו , אפשר להגיע דרכה לשכבות הרכות של הלב , שדרכן מגיעים עמוק , לחללים שמשתוקקים להתמלא , לרצונות שמפחדים להביע את עצמם , לרקמות העדינות של הרגש , ולתהומות הבודדים , עמוקים וריקים , שכל דבר קטן שנופל לתוכם מותיר אחריו הד , מותיר אחריו וואקום . 
טלפון אחד והרגשתי איך המלים הרכות מפרקות בעדינות את ההגנות שלי , חושפות את הנקודות הרגישות ומשאירות אותי נושמת לאט , בלי צורך להגן על עצמי , כי הקול שמעבר לקו שומר עליי . 
חומות גבוהות ודלתות נעולות נעלמו כלא היו , ונשארה רק הרכות של הלב שנכנע לעצמו ולא צריך לסנגר על הרגשות שבו , שלא צריך לבטל את העצב והבדידות , שלא צריך להוכיח כלום . 
ופתאום הציצה המציאות והזכירה לי את השגרה שבונה לי מחדש את חומת הלבנים , מכסה היטב את הלבנה הסודית , כדי ששום דבר ואף אחד לא יצליחו לערער אותי במשך השעות הארוכות של ה " בסדר " . 
אני יודעת שהשגרה הזו היא נשק במלחמה שביני לביני , ויודעת שעדיין לא יכולה להתאפשר הפסקת אש , יש קרבות שעוד לא הוכרעו . 
בינתיים נופלים בקרב הרגשות והרצונות שלי , ואני עומדת מול אותם קורבנות מדממים , אין אפילו את מי לנצח , ואני עודני עומדת על המשמר , מנופפת בחרבות שלי , רק לא להיות חלשה , רק שלא יתפסו אותי לא מוכנה . 
