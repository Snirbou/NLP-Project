השלולית שבפתח הדלת אוסף של טיפות שהצליחו להשתחל ברווח הצר מתחת לדלת במקום בו מקקים רבים סיימו את חייהם כשנתקעו בדיוק באמצע . 
בחוץ שש עשרה מעלות ואני לא מאמינה למד הטמפרטורה הזה שתמיד מזייף ביותר מארבע מעלות הנה או הנה.אז או שעשרים או ששתים עשרה , כשאת יוצאת החוצה אל תשכחי לקחת צעיף , או משקפי שמש . 
- הדג נע במעגלים אינסופיים , נכנס לטירה ויוצא ממנה מלא בכתמים ירוקים של צמח רקוב שמזמן הייתי אמורה לזרוק לפח , אבל הייתה לי בעיה לדחוף את היד שלי לתוך האקווריום הקטן הזה , לכו תדעו איך שלמה יגיב ליד שפולשת לו לבית . 
- התנור מצפצף פעם בשעה שבעה צפצופים שהולכים ומתחזקים בין הצפצוף השלישי לשביעי , ואם מסתכלים טוב אפשר לראות שהשעה מתחלפת כבר בצפצוף החמישי . 
לפעמים בצפצוף השלישי אני מתחילה להתעצבן ולקלל את התנור , בצפצוף השישי אני נזכרת שיש רק עוד צפצוף אחד ונרגעת , עד לצפצוף השלישי הבא . 
- ארבע פעמים ביום אני נכנסת לנעלי הבית שלי בידיעה שעוד תשעה מטרים\עשרים ושלוש שניות אני אבעט אותם אל פינת החדר או מתחת לספה לטובת נעליים אמיתיות , כאלה שזוכות לראות עולם . 
- אחת עשרה פעמים בשעות הבוקר אני ממלמלת לעצמי את שלוש השורות של הפזמון של השיר התורן שנדבק לי בראש להיום , וזה בתנאי שקמתי לפני תשע והדלקתי את הרדיו בשמונה וחצי , רק בשמונה וחצי מתנגן בתחנה הקבועה שלי שיר בעל נטייה להדביק אותי בו למשך כל הבוקר , לפעמים אפילו עד הצהריים . 
- שני זבובים מעולפים שכבו לי בפינת השטיח עד שאזרתי אומץ , קיפלתי מוסף כלכלה של ידיעות ובין מדדי הבורסה ומניות טבע קברתי עוד זבוב שסבל מהשפעות מזג האוויר הים תיכוני . 
עכשיו יש רק אחד . 
- חמש עשרה שנים ודקה אחרי שתים עשרה ביום שבא אחרי , היה הגיל שלי כשהבנתי שיש דברים יפים בעולם הזה שאתה לא מבין עד שאתה מבין ושתי דקות אחרי שתים עשרה , כבר התחלתי להבין . 
שלוש מאות ארבעים ושמונה נשיקות . 
שום הסבר לא יצליח להסביר . 
- חמש פעמים עברה לי בראש המחשבה\שאלה אם הקטע הזה אמיתי או קטע סתם . 
פעמיים עניתי שזה קטע סתם , פעם אחת שאמיתי ופעמיים שבערך . 
פעם אחת חשבתי על זה עד הסוף ועניתי שעמוק בפנים , כל מה שיוצא הוא אמיתי . 
כשהתכלת נטמן , האדום הופך ארגמן ודוהה באיטיות עד לבן . 
אז השחור מתלכלך והלב מתהפך ממקומו ובחזרה וללא אזהרה - האהבה נעשית קרה . 
טיפה של דם והעולם נדם בתור מחווה אל התקווה , שבעצם , כבר אבדה . 
מתוך מקום בלי שלום , שלא יגיע גם היום . 
שמאכזב , אפילו לא מנסה לדובב ילד יתום . 
דמעה אחת ודי . 
כאב עמוק כבד מדי - נסה להרים מתוך שתי ידיי . 
גם אם יפול וישבר - לא יחדל , לא ייגמר , רק ישאיר שבבים קטנים של מוות , חיים . 
חוסר הבדל בין אובדים ומאבדים ממזמן כולם יחדיו מתאבלים . 
רק ישאיר קו של שקט , אבל בלי שלווה יתחיל שורה חדשה של ילדות , עם צמות , מתפללות לתקופה יותר טובה . 
ויגמור , בנקישה , אחת , חזקה , אותי . 
בועה שמתפוצצת מתוך זכוכית מנופצת נותנת לקור לדם להיכנס הפחד בוריד מתחיל להתמוסס . 
קצף של צער , גלים של אובדן שגם אם ינסו , לעולם לא יהיה מובן . 
מתחבאת בכובע הקפוצ'ון , לא בדיוק כישלון יותר כמו ביזבוז של היום האחרון . 
לא בוכה , לא צוחקת לא קשוחה או מחייכת , לא בדיוק גמורה - יותר כמו דואכת כמו הנר בלהבה וכתמים של שעווה - על המכנסיים מתמזגים עם טיפות של מים - דמעות , העיניים והשמיים - כל כך יפים ומי אמר שזה טוב . 
שנה שאת לא פה ומי בכלל מאמין.זה לאט לאט מחלחל , נרהא לי שעוד לא לגמריי הספקתי להבין . 
איפשהו בפנים אני פשוט כל הזמן מחכה לך , שתבואי . 
היית מכניסה אותי לפרופורציות , היית מעלימה ממני את כל הבעיות , סבבת סביב סיפורים נוראיים שהצגת כמצחיקים , עיניים כחולות גדולות מלאות אהבה וכל כך הרבה נשיקות רטובות שלא הייתי מוחקת מהלחי לעולם . 
היית מאחדת אותנו , מכוונת אותנו , מזכירה לנו מה חשוב באמת . 
ומאז הכל קצת מזויף לי , זה שהכל ממשיך פה כאילו כלום לא קרה ואף אחד לא יודע , שאת היית , ואת לא חוזרת . 
ובאמת שאני לא קולטת . 
מסתכלת על המצבה כאילו היא סתם ולא באמת , אומרת שאני הולכת לאזכרה שלך בלי לשים לב מה יוצא לי מהפה . 
אני מקווה שאת יודעת שאני אוהבת אותך . 
