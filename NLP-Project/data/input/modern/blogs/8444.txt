חשבתי שהוא כבר יצא מהדלת . 
אבל טיפת המים החמה שמכה ברצפה בחוזקה מוכיחה לי שלא . 
תוך כמה דקות יצטרפו אליה עוד מספר טיפות וביחד , ייצרו שלולית רחבה שתכסה את הרצפה בשכבות של צער וגעגוע . 
שלולית גדולה . 
ששום כמות של דלק שנמלא בסירה הכי מהירה וחדישה , לא תספיק כדי לעבור אותה , כדי להגיע אל סופה . 
שלולית שלא מתייבשת , שנראית לעין לעולם . 
ואתה כמו תקוע במקומך.כל כך רוצה לרוץ מהר מכאן , להתרחק ולא לראות את השלולית הזו לעולם , גם לא מזוית העין . 
ואינך יכול . 
השלולית מציפה מכל הכיוונים . 
מקיפה אותך , מגיעה עד לקצוות רגליך ומשאירה אותך ללא מנוס . 
והמסור הכי חזק לא יוכל לשבור את משטח הקרח שנוצר מהגעגוע . 
והלהבה הכי חמה לא תוכל להמיס את גושי הצער שנוצרו . 
ואתה עומד , מושיט פניך לרצפה , כדי להקל על עצמך ועל הדמעות , לדמעות הרי יותר קל לזלוג כך , ובזמן שהן זולגות , אתה יכול לפקח על מידותיה של השלולית שגודלות מרגע לרגע . 
מתנוסס ללא מטרה באוויר ומאבד כל תחושה אפשרית . 
ומעבר לשלולית אתה רואה אותו , עם משקפת כמובן , יושב רגל על רגע על ספסל , ויורה לעברך חצים חדים . 
מזכיר לך את קיומו , משום מה חושב שהספקת כבר לשכוח . 
יש לו סוגים שונים של חצים , וכל אחד מהם יודע בדיוק לאן לחדור . 
וכבר מתחילים להתנגן בראשך שירים ברקע . 
שירים שמחים , שמעלים לכל אחד חיוך על הפנים . 
ורק לך לא.רק לך נכנסים עמוק , חודרים מעבר ופוגעים , מחריבים , משפדים , נועצים , מזכירים . 
תמונות מצחיקות , שאתה נמצא במרכזן עם חיוך מרוח , עולות במוחך כמו בסרט , זו אחר זו וממשיכות לנעוץ מבפנים . 
מנסה להתנגד לזרמים החזקים שמתווספים לשלולית שמאיימת להגיע לגובה ברכייך אשר יוצאים מתוך זוג עינייך בכל הכוח . 
והמשקפת מושלכת אל מעמקי הים בהבינותך שאין תקנה.רק להסתכל מלמעלה על זרם המים שטוף הצער ומלא הכאב שלאט לאט עובר את כפות רגלייך .... 
... 
.. 
. 
אחרי שהוא לא בא לבקר בשנייה שחזרתי , לא קפץ להגיד שלום למחרת , ואפילו לא בכמה הימים שאחרי , חשבתי שהוא כבר לא יגיע . 
שהוא שכח , או שהוא פשוט לא צריך להיות כאן הפעם . 
- רוב הזמן לא שמתי לב שהוא חסר . 
ומתי שכן , זה לא בדיוק הפריע לי - צלצול בדלת . 
לא , לא מחכה לאורחים . 
בעצם ..... לא,לא,כבר לא . 
הוא כבר לא יגיע . 
פתאום , בלי הודעה מראש , בלי הזמנה מוגדרת , הוא כן , הוא הגיע . 
נעמד בפתח הדלת.עם היד על המשקוף הוא כמו מסמן לי שהוא ייכנס , גם אם אני רוצה בזה או לא . 
שבוע וחצי , איחרת קצת , אתה לא חושב ? 
תוקפת . 
ממש מרשה לעצמי . 
שתיקה.כי מי אני בכלל שהוא חייב לי הסברים . 
בכלל , הוא היחיד שיודע על מועדי הביקורים שלו , מבחינתו , הוא לא איחר , זאת אני שחישבה לא נכון . 
וכמו תמיד , ההופעה הפתאומית הזו שלו עולה לי במערבולת של רגשות מעורבים בתוכי . 
הקלה , כי אני כבר לא צריכה לחכות לו או לתהות אם הוא יגיע . 
וכעס , כי אני לא זוכרת שביקשתי ממנו לבוא , ואני לא בטוחה שזה מה שאני צריכה עכשיו . 
לא משנה מה אני רוצה או חושבת , בלי ששמתי לב הוא כבר בפנים . 
מתמקם לו . 
הוא תמיד ידע להרגיש בנוח אצלי . 
נשכב על הספה . 
כאילו חיכתה לו , נמצאת באותה הזווית כבר מהפעם שעברה שהוא קפץ לבקר . 
רגליים למעלה , שלט ביד , ביס מכובד מתפוח . 
ממש בן בית . 
והכל מתחיל . 
אני אף פעם לא ידעתי , ובספק א אי פעם אדע איך הוא מצליח . 
איך הוא נכנס לי בדלת מבלי בכלל לשאול , מתפרץ לי לחיים וכמו בכפייה מכניס אותי לתוך כל זה . 
אבל זה עובד לו כל פעם מחדש . 
כמו נוסחה מדעית כזאת שלא יכולה להיכשל לעולם . 
הוא לוחץ על הכפתור האמצעי בשלט ומדליק את הטלוויזיה . 
ההמשך , כבר מוכר לי . 
כל מילה שנאמרת , מתקשרת למה שהיה . 
וכל חיוך , מזכיר את מי שהיה.כל ציחקוק , מעלה תמונה , או מצב , בדרך כלל את אחד הטובים . 
וכל חיבוק , מזכיר לי את חיבוקי הפרידה הכואבים , הבאמת אחרונים . 
וכל פיסות הזיכרון האלו צובטות מבפנים . 
מתאגדות לפיסה אחת ענקית שמתפרצת ומשחררת גשם . 
ממש מבול , שמצטרף ומשלים את הסופה שכבר החלה בתוכי . 
טיפה קטנה זולגת בהיסוס מצד העין הדומעת אל הלחי . 
מחזיקה את עצמה חזק כדי לא להחליק למטה , כדי לא לתת לו לנצח . 
היא כל כך קטנה , וברגע הבא היא כבר מחליקה למורד הפרצוף , משאירה שביל צורב אחריה , ונוצצת באור . 
וכל אלו שבאות אחריה , זולגות באותו המסלול ומחדשות את השביל שנוצר על הלחי , מוסיפות עוד שכבות של כאב . 
אחרי שהסופה עוברת והמבול נחלש , בקול צרוד אני לוחשת בתקיפות - געגוע , תוריד את הרגליים שלך מהספה שלי . 
