האמת שההבדלים בינינו בגישה לכל דבר בערך , הם כמעט בלתי נתפסים . 
לא שהם באמת משנים משהו מבחינת ההרגשה שלי , אבל עדיין . 
זה היה נכון . 
אני באמת שמח בשבילך שאת מרגישה חלק ממשהו . 
יום אחד גם אני . 
והאמת היא שיום הזיכרון השנה לא עשה לי כלום חוץ מאסוציאציה אחת לביקור בהר , וזהו . 
ו(ככ מהר ) שבתי להתגעגע . 
ולקרוא דברים שכתבת פעם , ולקרוא דברים שכתבתי פעם , ולחשוב עליך במשך שעות רצופות . 
ולחשב זמנים , ולהיזכר בתאריכים . 
ולחלום עליך . 
( והדבר היחיד שאמרת לי בחלום הוא תתרחק ממני ) התגעגעתי לקרוא . 
זה מוזר להגיד את זה , כי האמת היא שמעולם לא הייתי מהאנשים שקוראים הרבה , המחשב קדם כמעט תמיד . 
ובכל זאת , בחצי השנה האחרונה לא קראתי כלום . 
היה לי מחסום קריאה קצת לפני הפרידה , האמת לא כל כך קצת , היתה תקופה די ארוכה שלא יכולתי לקרוא , והיחיד ששבר אותה היה רומןגאריאמילאז'אר עם חרדתו של המלך סלומון ( מהאהובים עליי ביותר , ממנו לקוחה גם הכותרת ) ועם כל החיים לפניו . 
חוץ מזה לא הצלחתי באמת , מלבד הארי פוטר , שזה לא באמת נחשב , בטח לא באנגלית . 
בכל אופן , מאז הפרידה הצטרף גם הקושי לקרוא , כי כל דבר התקשר אליה אוטומטית , ולא יכולתי לשאת את זה . 
ביום רביעי שעבר ניסיתי . 
ואני יכול לשאת את זה . 
הספר הראשון שקראתי היה " לראות בחושך " של אהוד אשרי . 
אני לא חושב שזה ספר גאוני , או מאוד נוגע , או כתוב בצורה יוצאת דופן . 
אבל הוא נגע בי , ובהחלט התאים לי . 
העלילה הכללית לא כל כך רלוונטית , העיקר הוא שמדובר בבחור שנפרד מאשתו חצי שנה לפני ההווה בספר , ועדיין אוהב אותה , ועדיין חושב עליה , ובכלליות , נו , הזדהתי איתו לא רע . 
והיה משהו מאוד נכון בגישה שלו , משהו שאני ראיתי כנכון , שמצד אחד הוא אהב אותה , והתגעגע מאוד , וכל דבר התקשר אליה ( וכל עמוד כזה הזכיר לי אותה , מן הסתם ) ומצד שני , היתה ראייתו מפוכחת . 
ונדמה לי שגם שלי . 
( ופעם הייתי נשוי זה אחלה משפט ) . 
בכל אופן , סיימתי אותו אתמול . 
השני שאני קורא הוא משאלה אחת ימינה של אשכול נבו . 
והוא פשוט יפה . 
וזה לא מעניין במיוחד , אבל קשה להסביר עד כמה זה כיף לחזור לזה , אחרי כל כך הרבה זמן שפשוט לא הרגשתי שאני יכול . 
עוד שניים קטנים . 
זה נחמד שאין שום שינוי אובייקטיבי בחיי , אבל סובייקטיבית אני מרגיש הרבה יותר טוב . 
והיום בפעם השנייה בחיי הרגשתי ממש טוב עם זה שאני חייל . 
הפעם הראשונה היתה באחת הפעמים שנסעתי ברכבת בחזרה מבה"ד 13 , והיו לידינו אמא עם ילד קטן , והיה הקטן בכה כמדומני , או סתם היה מבוהל מכל העניין , ואז היא אמרה לו שהחייל ישמור עלינו , וזה הרגיש ממש נחמד . 
הפעם השנייה היתה היום , כששלחו אותי להיות בטקס כזה של גני ילדים בפתח תקווה . 
לומר את האמת , הטקס היה סתמי , ומבחינה מעשית , לא היה כל טעם בזה ששלחו אותנו . 
אבל היה כל כך יפה לראות את ההתלהבות של הילדים מעצם זה שיש לידם חיילים במדים , שזה היה שווה את הכל . 
העיניים שלהם . 
( ונו כן , נעזוב את העניין של הכמעט בעיה אידאולוגית עם העניין , ואת זה שאחד הילדים שאל אם אנחנו יורים בערבים , ומכיוון שלא שמעתי טוב עוד עניתי כן ( רחמנא ) ) , אבל נו . 
באמת שזה היה יפה . 
וילדים זה שמחה . 
נדמה לי שאלך לישון . 
( נ.ב . 
ר"ג עדיין יכולים להיות בפיינל - פור . 
כל פעם שאני מזכיר את זה למישהו , בעיקר לשיש , הוא צוחק עליי . 
ואני לא לגמרי מאמין בזה , אבל אני לא בטוח שאני לא הולך לקחת חופש ביום ראשון כדי לנסוע לירושלים , רק בשביל הסיכוי ) . 
לילה טוב . 
