זוהי פחות או יותר קריאה נואשת . 
לפני שלוש דקות נכנסתי ( שוב ) הביתה , אחרי שיצאתי ונכנסתי כבר שלוש פעמים בשעתיים האחרונות . 
כבר שמתי קופסא באוטו , וריפדתי אותה במגבת ישנה שממילא אין לה שימוש . 
גם הכנתי צלחת חד פעמית עם אוכל ושמתי אותה ליד הקופסא . 
אפילו מצאתי קערת מים מתאימה . 
רק דבר אחד לא הצלחתי לעשות , כי בכל פעם שיצאתי לחצר , הם שכבו שם מכורבלים , מחובקים ביחד , חולמים חלומות . 
בעצם , מכורבלות וחולמות , כי הן זוג גורות חתלתולות שאמא שלהן נטשה אותן ביחד עם עוד שלושה גורים , אצלי במחסן . 
שלושת הגורים האחרים הלכו בדרך כל גור שלא מחזיק מעמד , ושתי הגורות שנשארו נאחזות בחיים חזק חזק . 
גם אם זה אומר שהן צריכות לצפצף עד לב השמים . 
ויעידו השכנים שלי - הן מצפצפות ועוד איך . 
אם אתפוס את החתול שהפיץ את השמועה שהחצר שלי היא cat friendly אני אישית אוריד לו את הביצים . 
את שתיהן , אחת אחת בזוגות . 
ובחזרה לקריאה הנואשת - האם יש מישהו בקהל שמעוניין ב 50 גרם חתולים , רגע לפני שלא תהיה לי ברירה , ואאלץ להעביר אותם לגן השעשועים ? 
שם הן יעשו הכל מלבד מלשחק בקרוסלה . 
ו 'הכל' כולל בעיקר לנסות לשרוד . 
הסיכויים לזכות בלוטו , או לחילופין , שהמילואים שלי יבוטלו , גבוהים פי כמה וכמה . 
אפרופו מילואים . 
גם צה"ל כנראה נאחז בציפורניו , והוא הגיע לדרגת יאוש כזו שהוא נזכר בחייל האמיץ היפ . 
וכדי לחדד את הזכרון , ( לי ולו ) , הוא קבע לנו דייט יומי למשך חודש שלם . 
בגילי המתקדם , עם הסקלרוזה והסרפן , מישהו שם למעלה חושב שאצליח לשקם תהילת עבר , ( שלי ושלו ) . 
ואם השמחה לא ממש קפצה עלי כשראיתי את המעטפה החומה , הרי שהיא נפלה לרצפה כשקלטתי שהבליינד דייט שלי ושל קצינת הקישור נקבע בדיוק על החגים . 
על כולם , ללא יוצא מן הכלל . 
ובזמן שאתם תשבו רגל על רגל ותיהנו מסוף השבוע הארוך , תספרו ציפורים על העץ ותזללו גפילטע פיש וראש של דג , אני אלבש בגדי חג ירקרקים , ואפתח מנת קרב שפג תוקפה . 
שנה טובה לכו - לם . 
שלושה חתולים שוחחו ביניהם / ירח נוגה הסתכל בפניהם / ירח נוגה . 
ישבו ליד פתח של בית שלושתם / ( פתח של בית אחד מיותם ) / ישבו . 
אמר החתול הראשון : - אויה לי / איכה אבלה בבדידות את לילי ? 
/ איכה אבלה ? 
אמר השני : - הוי , אחי החתול / נקומה אולי ונשב שם ממול ? 
/ אולי ? 
אחי חתולי , - אז אמר השלישי , / ונאנח בקול חרישי . 
/ נאנח . 
השמיעו שלושה חתולים אנחה / כאילו אמם את שלושתם שכחה / שלושתם . 
אם פה הם ישבו , אם ישבו שם ממול / היחדלו להיות בני חתול ? 
/ חתול הוא חתול . 
שלושה חתולים השתתקו בינהם / ירח נוגה הסתכל בפניהם / ירח נוגה . 
( בלדה על שלושה חתולים , אברהם חלפי ) . 
