אני קוראת את עצמי מלפני שנה וקצת , ככה כתבתי כשהייתי מאוהבת . 
ככה אני מרגישה גם עכשיו , רק בלי המאוהבת . 
אני גליה בלי ה " יה " . 
אפילו בחתימה שלי היוד וההא התאדו . 
רק גל , בגאות ובשפל , בסערות ופגישות המבוישות עם החוף . 
רק גל , בלי אלוהים , בלי ים אפילו , רק גל אחד עצמאי , במסלול הלא ידוע שלו , נספג בחול , מתאדה בשמש , ניזון מהגשם ומדמעות . 
אני לוקחת מברשת טיפקס עבה ומוחקת . 
אפילו לא מוחקת , פשוט מכסה , מסתירה , מעלימה ראיות של כל מה שהייתי פעם . 
לא משאירה לעצמי שום דבר ממני . 
כבר לא הכי יפה , ובטח לא רזה , כבר לא אופטימית וכבר לא בטוחה , וממש ממש לא מוצלחת . 
רק בכאילו , ורק כי פעם קצת הייתי , ובעיקר כי הייתי אמורה להיות . 
הו , כמה שהייתי אמורה להיות . 
אני מניחה שאני עדיין אמורה להיות , אני פשוט לא יודעת איך . 
אני אפילו לא יודעת איך יוצאים מהחדר הזה ומגיעים הביתה , אני צריכה לחכות עד שהיא תושיב אותי על השטיח ותציע שנצא ביחד החוצה , שנתחיל את הדרך ביחד . 
עכשיו גם היא מדברת במונחים של דיוק , אפילו יותר ממני לפעמים , אפילו כשאני מסתפקת בקווים גסים של מה שאני צריכה . 
אני לא רואה דרכה שום תמונה יפה מדי , שום דמות שאני צריכה להכנס לתוכה . 
דרך העיניים שלה אני רואה את עצמי ילדה ; בוכה וצריכה ומבקשת ומתחרטת וחוששת נורא להשאר לבד , גם כשהיא חושבת שהכי נוח לה ככה . 
זו השעה שלי בשבועות המוטרפים האלה ואף אחד לא ייקח לי אותה . 
תזיזו את כל השאר , תראו מה שבא לכם , זה המקום שלי , שם אני רואה את עצמי לרגע , שם אני מספרת על השריטות ולפעמים אפילו מראה אותן , שם יש מקום לכל מאת האחוזים של האמת , כל אחוז בזמן שלו . 
שלי . 
בן ובת , תאומים . 
מעניין איך קוראים להם . 
הוא ביישן ולה יש שיער שחור ארוך וצחוק בעיניים . 
הוא בחוג ציור והיא בחוג בלט . 
אבא שלהם מקריא להם סיפור לפני השינה כשאמא שלהם סופגת את הדמעות והכאבים שלי . 
שוב מתחתי את הגבול ? 
מקבלת תשובות באימייל במוצאי שבת . 
מתחבקת הכי קרוב שאפשר , מקלפת גרביים וחולצות , מקלפת הגדרות . 
חשבתי שלזה התכוונת כשאמרת שהגבולות הם רק בראש שלנו , ואת יודעת כמה אני ממושמעת . 
בין כל האנשים האלה יש ידיים חדשות ושפתיים חדשות ויש לי את הכוס הכחולה ערבבתי בה מים חצי אלכוהול ידיים למעלה היא אוהבת אותך . 
וזה היה דווקא כיף . 
ויש את הגבול שבין ההשלמה עם השברים שלי , לבין המחשבה על להעביר את זה הלאה . 
וגם " עדיין לא " זה גבול , שמהצד השני שלו אולי יש איזשהו " כבר כן " . 
נד נד רד עלה עלה ורד . 
המצברוח שלי , המשקל שלי , הווליום שלי . 
חיכיתי באוטו שלה כשהיא יצאה לרגע ושוב העיניים שלי התמלאו דמעות , ראיתי חבורה של אנשים צעירים שבטח סיימו מפגש באחד מבתי הקפה הצפונבוניים שבאיזור , נפרדים בנשיקות וחיוכים . 
איזה כיף , חשבתי . 
ואיפה הכיף שלי ? 
לאן הוא נעלם ? 
לא יודעת , אין לי זמן לחשוב על כיף , או לרצות אותו , או לדעת מה כיף לי בכלל . 
ואז חשבתי על כל הבלגאן שלי עם אוכל . 
באיזשהו מקום זה נשאר אחד הכיפיים היחידים שיש לי . 
וגם זה , עם כל ההגבלות שלרוב אני לא רואה בכלל , אבל לאנשים אחרים זה גורם לחשוב שאני נורא מסכנה כי אני לא אוכלת שוקלד ולא אוכלת קמח לבן ועוד מלא דברים שפעם נורא אהבתי . 
אפילו במבה אני כבר בקושי אוכלת . 
אולי זה באמת לא הזמן לריב עם עצמי על המשקל , אבל אני לא מסוגלת . 
אני נותנת לעצמי להעלות קילו וחצי ואז נגעלת מעצמי ומיד מתחילה לשמור על מכסת הקלוריות וכותבת במחברת את כל מה שאני אוכלת . 
מאוזן , אה ? 
כבר אמרתי שאני טובה באיזון ? 
אני מוצפת , זה גדול עליי . 
נתקעתי במצב שאין לי מה לעשות איתו , אלא לחכות שהוא יסתיים , או לפחות יגיע לאיזשהו מצב של שקט אצלי . 
אני יותר מדי עובדת ופחות מדי מכל השאר . 
הרשתי לעצמי לוותר על הריקוד , אבל על הפילאטיס אני עדיין נאבקת . 
וויתרתי על פעמיים בשבוע עם ענת , אבל הפעם היחידה רחוקה מדי , למרות שהשבוע עובר מהר מדי . 
את הספר שלי הזנחתי כבר כמה ימים , ואני יודעת שאני לא יכולה להרשות לעצמי להיות מתוסכלת גם מזה . 
קודם כל אולימפיאדה . 
לרוץ עם הקטעים של המופע , לסמן וי כמה שיותר . 
אחר כך אפשר יהיה להעמיק . 
אני כבר יודעת איפה . 
" זו ריצת מרתון " אני אומרת , והיא אומרת שיש לי את הכושר . 
כן , אני מניחה שכן . 
" אבל זה קשה " היא מוסיפה , ואני מוצאת קצה נשימה . 
ובלילה חלמתי על דנה ועל שיעור מוזר שלה . 
לא היה חימום ולא שום התחלה או סוף הגיוניים . 
למדנו קומבינציה מבוביז והיא ניסתה לעשות זוגות של מראה , ואני הייתי צריכה לבשר לה שזה לא עומד לעבוד כי נתנגש . 
אני לא רוצה התנגשויות . 
