ואתמול , אחרי כל המילים שנכתבו פה ושם ברשת , בשטף בלתי ניתן לעצירה , אז אתמול רצתי הביתה הכי מהר שיכולתי , וחיבקתי את הילדה שלי הכי חזק שאפשר , ונתתי לה נשיקה על האף הוורוד שלה , וידעתי שיהיה מה שיהיה - היא הילדה שלי הכי מתוקה בעולם , ושום דבר שהיא תעשה לא ישנה את זה לעולם . 
ואני מקווה שהיא תדע את זה גם . 
זה סיפור על שני אנשים . 
שני אנשים שונים . 
הכי שונים זה מזה שאפשר להיות . 
נקרא להם קיצוני ימני וקיצוני שמאלי . 
הם גרים באותו הכפר . 
ביתו של הקיצוני ימני נמצא על הגבעה היחידה בכפר . 
אי אפשר לפספס אותו . 
הוא עומד זקוף , עם גג אדום , תריסים ירוקים וגם איך לא , ארובה וורדרדה . 
הקיצוני הימני פדנט . 
בעצם , לקרוא לו פדנט זה קצת עוול . 
עוול למילה פדנט . 
הקיצוני הימני פשוט ... 
.. 
. 
פשוט קיצוני . 
את הגג האדום הוא מבריק עם מברשת שיניים . 
כל שני וחמישי . 
את התריסים הירוקים הוא פותח בזוית של 76 מעלות . 
בערך בדיוק . 
אפילו העשן מהארובה הוורדרדה , של הבית עם הגג האדום והתריסים הירוקים , עולה לשמיים בדום מתוח . 
כן . 
קיצוני ימני . 
והקיצוני השמאלי ? 
הוא גר בעמק היחיד בכפר . 
זה אפילו לא עמק . 
זה סתם שקע באדמה , אליו זורמים כל הנחלים . 
בכפר שלנו אין באמת נחלים , אבל בחורף , החצר בעמק היא הבריכה היחידה שלנו . 
את הבית של הקיצוני השמאלי אפשר לפספס בקלות . 
יש לו גג , אבל רוב הרעפים כבר עפו ברוח . 
ויש לו גם תריסים ירוקים , אבל הם שבורים . 
אחד כן אחד לא . 
בזוגות . 
ארובה אין בכלל . 
ומן הסתם , אם היתה , היא היתה סתומה בפיח . 
והקיצוני השמאלי - איזו מילה הפוכה יש לפדנט ? 
אז בדיוק כזה הוא הקיצוני השמאלי . 
כמו שני הפכים . 
הקיצוני הימני מכין שיעורים עוד באותו היום . 
והקיצוני השמאלי בודק מהו הדד ליין , ומחכה עד חצי שעה לפניו . 
הימני הולך עם החולצה בתוך המכנסיים , וגם אחרי יום עבודה הוא נראה כאילו יצא מהמגהץ לפני דקה . 
והשמאלי ? 
גם בתחילת היום , השמאלי נראה כאילו נקלע לסופת טורנאדו . 
לימני יש תיק ג'יימס בונד , והעפרונות מסודרים בו בשלשות . 
לפי הצבע , לפי הגודל ולפי המשקל . 
בסדר יורד , מימין לשמאל . 
לשמאלי יש פאוץ ' . הכל נכנס לתוכו , ותלוי על הכתף . 
הקיצוני הימני בטח לומד עכשיו . 
יש מבחן עוד שבועיים וחצי . 
והשמאלי ? 
יש לו מצגת חשובה להכין למחר באחת בצהריים . 
זה עוד המון זמן . 
בינתיים הוא כותב פוסט . 
