את ארוחת הבוקר ביליתי בבאר . 
היינו בחורה עם חיוך גדול , בחור בעל עיניים תכולות עכורות ואני . 
לתינוק חסר מגדר התעופפו שני בלונים צהובים שנשקו לנו בעורף . 
דיברנו על Big Bird , בעברית ציפורת . 
כשעזבנו את המקום נתנו להם להתגלגל הלאה . 
אנשים ללא שלווה צפרו לתוך השעה העצלה . 
ילדים התרוצצו לכל עבר . 
אבות צעירים היו עסוקים בלעשות שקמח . 
מזג האוויר היה מה שבאנגלית נקרא windy , ובעברית אי אפשר לתאר כרוחני . 
אחר - כך נסענו בכביש נטוש נטוש . 
השמיים בכו עלינו . 
הרמזורים התחלפו לאדום . 
גררתי את הנעליים האדומות בתוך השלולית . 
השיער שלי גירד והגישו לי עוגת פירורים עם שוקולד . 
לקחתי תה מנטה בהתלהבות . 
הרהרתי . 
סיפרתי לכל מי שרצה לשמוע על מנגנון הגנה מרתק במיוחד . 
זקרתי אצבע בכדי להחזיק מטריה שממש במזל החזיקה מעמד . 
רציתי למרוח ליפסטיק ( שוב אדום ) ולצלם תמונות אפלות . 
לא הצלחתי , גם לא הצלחתי לכתוב את מה שהייתי אמורה . 
אני לא יודעת מה אפשר לומר על בנאדם שאומר שהוא אדם שנותן . 
אבל הסמסטר כבר כמעט נגמר ואני מצפה מעצמי לעשות איזשהו מאמץ . 
גם אם לא אוכל ללכת מחר לפילאטיס , גם אם דברים מעציבים אותי . 
לפחות אולי לא ידקור בכל מיני מקומות מסביב לחוט השידרה , ומהטעויות שכבר עשיתי אני לומדת . 
דגיג כתום זוהר בצורת לב שוחה בתוך ים שחור . 
הוא זז לי בתוך הראש , מול העיניים ממש . 
אני פוקחת את עיניי ועוצמת והדג עודנו במקומו . 
אני לא יכולה לגעת בו , ולא יכולה לגרום לו להעלם . 
הדבר הזה , שאין לי שום שליטה עליו , כי הוא לא שלי , מדאיג אותי הרבה יותר ממה שכן שלי . 
אולי כי אני מאמינה שעל עצמי אני יכולה לשלוט . 
אני נוטה להאמין שאני בנאדם רציונאלי וסומכת על זה שיש לי מערכת של בלמים , איזונים והגנות שישמרו עלי . 
אבל בקשר לאנשים אחרים אני לא בטוחה . 
או אולי לפעמים כמעט בטוחה שלא . 
וזה מפחיד אותי . 
מפחיד אותי כל - כך , שאני לא זוכרת מתי בפעם האחרונה הרגשתי ככה . 
מצד שני אני מסרבת להאמין שזאת המציאות . 
אני מצליחה לתפוס את זה מבחינה שכלית , אבל לא ממש מחוברת לזה רגשית . 
או שאולי דווקא כן . 
אולי אני מחוברת לזה יותר מדי ועושה איזה תגובת היפוך לא מוצלחת . 
אני לא יודעת יותר . 
אני קצת מתגעגעת לזמנים בהם עצימת עיניים הייתה גורמת למפלצת להעלם ( או לדגיג ) . 
בבוקר שאחרי אשכב יחידה במיטה . 
הלחות לא תשמר בסדינים והגוף יכאב . 
אחשוב שאני לא רוצה להאמין שזה כל מה שיש בינינו מעתה ועד עולם . 
כי תמיד נפשפש אחד לשני בקרביים ואז נתנצל קצת בלי כוונה אמיתית . 
אני אף פעם לא אוהב אותו כשם שהוא לא ישכח שהייתי ילדה . 
זה שוב יהיה כמו בפעם הראשונה והוא לא יתן שננסה אחרת . 
יגיד שאני זאת שאפגע בסוף למרות שבדרך כלל ההפך הוא הנכון . 
וכל הבטחון לא יעזור לי שלא לפחד מכך שיותר לא אהיה הנסיכה שלו . 
