אני לא בטוחה מה אני יותר - מרוקנת מכל רגש או מתפוצצת מרצון להוציא את הכל . 
לא יודעת אם אני יותר מפחדת או מתרגשת . 
המצב הזה מגלה פנים רבות כל כך ... 
.. 
. 
כאשר בסופו של דבר אני מוצאת את עצמי חוזרת לכאן לעתים תכופות יותר מהרגיל . 
מוצאת את עצמי מוציאה מחברת ועט בעודי שותה תה עם נענע בארומה בבוקר . 
המלים רוצות לצאת . 
אני מבקשת מעצמי להתבהר לעצמי בכתב , אני מבקשת מעצמי להיות כאן ועכשיו ולבטא את כל מה שדורש לצאת החוצה . 
כמו כן , אני מניחה שחוסר היכולת שלי לרקוד גורמת לי לחפש את המלים יותר מהרגיל . 
( זה תהליך , אני חייבת את הכנות הזו לעצמי ואין לי כוונה לשחק אותה כאילו כבר הגעתי ליעד שלי . 
זו רק ההתחלה וכמו כל התחלה - היא קשורה לסוף שעוד לא לגמרי הגיע . 
) פגשתי את דנה היום בלי שום פרפרים בבטן . 
הרגע היחיד שהרגשתי איזושהי התרגשות היתה אתמול במסנג'ר - כשהיא עצמה יזמה את הפגישונת הזו . 
אחר כך פשוט מילאו אותי המחשבות של מה שאני באמת רוצה להגיד ואיך - כי הזמן קצר והמלים אין סופיות במקרה הזה . 
כשכבר הגעתי לשם ופגשתי אותה , בעודי מחכה שתסיים שיחת טלפון ושיחת סמסים חשבתי שאני לא ממש רוצה להיות כאן עכשיו . 
היא לא היתה יפה או כוסית במיוחד ברגעים האלה , לא נורא חיכיתי להגיד לה את מה שהיה צריך להאמר ולא היה לי כל כך אכפת שנגזלות דקות יקרות מהשעה הקטנה שלנו . 
ברגע שהיא סיימה את ענייניה היא היתה איתי . 
היא היתה שם ואני הייתי שם וידעתי שהשיחה הזו חשובה , גם אם לרגע היה נדמה לי שהדברים האלה לא ממש היו צריכים להאמר . 
כל דבר שמביא להתקדמות מסוג זה או אחר הוא חשוב . 
התחלתי ממש לפני התכנון , הצלחתי לשאול את מה שרציתי ואמרתי את מה שעוד ביום שישי התכוונתי להגיד וכבר נהיה לא רלוונטי . 
משם השיחה הלכה לכיוון אחר ממה שחשבתי שאני רוצה להגיע אליו . 
מפה לשם ומשם לפה הבנתי שאני מוכנה to let go והפעם באמת . 
הפעם אני לא מנסה לקצר תהליכים או לעבוד על עצמי חזק חזק עד שאני אאמין שזה מאחורי . 
הפעם אני מוכנה להתחיל תהליך , לקבל החלטה ולדעת שזה מה שאני באמת רוצה . 
שמעתי אותה מדברת על האהבה שלי , על דברים שנתתי לה לקרוא , שמעתי אותה מוסיפה עוד ועוד " מאוד"ים לאמירה שהאהבה שלי היא דבר יפה . 
שמעתי אותה מודה לי על זה שנתתי לה לקרוא את הדברים האלה , ששתפתי אותה ביופי הזה . 
ובעודי שומעת ומקשיבה הדמעות החלו לזלוג . 
למה את בוכה ? 
היא שאלה . 
בכיתי כי הבנתי שאני נפרדת . 
שכל היופי הזה ייסגר בחדרון הקטן בלב שלי שלעד ייקרא " דנה " . 
בכיתי כי הבנתי שאני מוכנה להרפות , שאני לא דואגת למה שיקרה איתה אחרי שתעזוב כי אני יודעת שיהיה בסדר , בין אם היא תשאר בתמונה או לא . 
הבנתי שאני לא באמת תלויה בה , אני רק תלויה באהבה שלי אליה , בבטחון שמצאתי לי במרחב הקטן והשמור הזה . 
פעם , את הפרפרים והלונה פארק בבטן אף אחד לא יכול היה לקחת לי . 
אחר כך הם נעלמו מעצמם ובאו ליטופי הקרקפת הארוכים והחיבוקים האמיתיים , באו " דובדבנית " ו " מיס לאק " והצחוקים שאומרים בדיוק כמה אני אוהבת אותה . 
ועכשיו ? 
עכשיו אני עומדת על חבל דק . 
הקלילות כבר לא כל כך קלה , אין יותר עיוורון מסמא ושום דבר לא באמת יכול להיות פשוט . 
מכאן צריכה להתגלות דרך חדשה , ומכיוון שאני רואה שאני לא יכולה יותר לעצום עיניים ולראות רק את מה שבא לי , מכיוון שאני לא מתאהבת בה שוב עם כל מה שזה אומר - אני מבינה שהדרך החדשה היא דרך שלא כוללת את דנה בתור רשת הבטחון האולטימטיבית - לא בריקוד ולא באהבה . 
דנה תהיה שם כמו שיעל עדיין שם , כמו שנעה עדיין שם , כמו שכל מי שהיה באמת חשוב לי עדיין נמצא שם . 
אבל מהר מאוד היא תהיה נחלת העבר . 
קשה , ממש קשה לראות את זה קורה ולתת לזה פשוט לקרות מעצמו . 
אני מנסה לפקפק בעצמי ובתחושות הבטן שלי אבל יודעת שזה רק כי אני מפחדת לסמוך על הדברים שיקרו . 
והם יקרו . 
ימים יגידו מה יהיה עם דנה לאחר עזיבתה את הסטודיו , אבל אני יודעת שיהיה מה שיהיה - היא מתחילה להכנס להיסטוריה הפרטית והקטנה שלי . 
אני לא רוצה ולא יכולה ( לפחות נכון לעכשיו ) להמעיט בערכה - בכלל או לגביי . 
היא לעד תהיה קשורה לקסם ורגשות חזקים ומזוקקים , אבל בקרוב מאוד , אני מקווה , זה יהיה בצורת נוסטלגיה ותו לא . 
אני לא גיבורה גדולה . 
כשאני חושבת על זה ככה - לא לעשות את השיעורים שלה שלוש פעמים בשבוע - אני מתמלאת עצב . 
תקופה מקסימה ויפהפיה נגמרת פה . 
כשאני חושבת עליה ועל מה שהיא תעבור בתקופה שאחרי הפרידה אני קצת חוששת ומתרגשת בשבילה ומאוד רוצה לדעת מה באמת יקרה איתה ואיך היא תעבור את זה . 
עצוב לי לחשוב שאני לא באמת אדע איך היא מתמודדת עם זה , עצוב לי שרוב הסיכויים שאני לא אהיה מהאנשים שיהיה לה נורא חשוב לשמור עליהם . 
היא בנאדם שיקר לי מאוד ועדיין יש בי את הרצון להכיר אותה לעומק . 
הדברים האלה לא נעלמים בשניה רק כי אני מחליטה להתמודד . 
קשה לי עכשיו . 
לאט אני מתרוקנת מהרבה דברים בו זמנית . 
כבר ארבעה שבועות שאני לא רוקדת , דנה בקרוב עוזבת את הסטודיו , דנה בקרוב ( הופפולי ) עוזבת את הלב שלי . 
אני נשארת בלי שום דבר ללכת עיוורת אחריו . 
עם כל הפחד אני מחכה לקורס בכליון עיניים . 
מנסה לא לבנות על זה יותר מדי , אבל יודעת שהרבה תשובות הוא יביא עמו , לטוב ולרע . 
ובינתיים ? 
הרבה מילים . 
לדבר , לכתוב , לחשוב ברור . 
בינתיים מנסים להבין את הריק ולתת לו מקום ומנסים להבין איך להכין את השטח לדברים חדשים . 
( רק לא למהר להכניס דברים לפני שאני בטוחה שהם שייכים לכאן . 
) אין סוף מילים יכולות להכתב עכשיו , ספר שלם אפשר למלא במה שעובר לי בראש . 
הרבה מילים כבר נשפכו קודם לכן על דפי מחברת עם עט אדום , כאן אולי אצליח לתמצת ולסכם אותן . 
סיכום ביניים , מן הסתם , כי זו רק ההתחלה של הסוף ושל הפרידה הזו וכל יום יביא איתו מחשבות ורגשות חדשים . 
יש רגעים שהם צומת בחיים . 
לא כי הם עצמם כל כך משמעותיים אלא כי הם גוררים איתם הרבה דברים שצריך להתמודד איתם . 
זה אחד מהם , וצומת כזה לא היה לי כבר הרבה זמן , שאלות כאלה לא עמדו בפניי בצורה כל כך חדה כבר זמן רב מאוד . 
דנה לא טיפשה , ומהר מאוד הבנתי בדיוק למה ביום רביעי היא אמרה שממש חשוב לה שאגיע היום . 
" קחו דקה וחצי ותחזרו " היא אומרת ומהר מאוד כולם מתאספים במעגל סביבה , חל איסור על מקומות ביציע . 
רק מהמבטים והעיניים המבולבלות שלה אני מבינה מה עומד לבוא , אבל כשהיא פותחת את הפה והמילים יוצאות ברורות וחד משמעיות אני בכל זאת מוצאת את עצמי לא מוכנה . 
הדמעות זולגות מעצמן ואני מסתכלת על התגובות של האחרות ; מי בוכה , מי עדיין לא מעכלת , מי מסרבת לקבל את זה . 
דנה עצמה בוכה גם היא , מסייגת את הדברים שלה כדי לא ליצור רושם לא נכון . 
זה בסדר בובה , אני חושבת , את לא יוצאת אגואיסטית , את לא יוצאת מרוכזת בעצמך . 
מגיע לך את הזמן הזה לעצמך , את לא צריכה להתנצל . 
אבל אני יודעת שלא כולן מסוגלות להבין , ולא כולן יכולות לקבל את זה ישר ככה , עם כל הכאבים והעצב . 
אצלי מהר מאוד מתחילים תהליכי העיכול , אני דומעת ועם זאת שמחה בשבילה , אני דומעת ועם זאת שמחה בשבילי . 
בשביל כולנו . 
הרבה מאוד מחשבות נכנסות ויוצאות בערפול וערבול , שמחה , כאב , עצב , פחדים , הקלה , הכל נהיה עיסה דביקה ובלתי ניתנת לעיבוד . 
כשמסתיימת השיחה אני מבינה שאין לי הרבה מה לחפש שם . 
כל אחת מהבנות עם מי שהכי קרובה אליה , מנסות לחפש ניחומים , להבין יחד , להקל על הכאב . 
אני מחפשת רק להפרד מדנה , לא במילים , כי הן תגענה בזמנן , אלא בחיבוק . 
מהר מאוד אני מבינה שגם הוא עוד יגיע בהמשך . 
היא עדיין מודעת לזה שהיתה אמורה להתקיים בינינו שיחה היום , אבל שתינו מבינות שזה כרגע לא הזמן ולא רלוונטי . 
אני יוצאת מהסטודיו ומתחילה לבכות מחדש על הפרידה הכל כך לא מספקת . 
רק אחרי שאני מתיישבת בבית הקפה ומתחילה לחשוב ולכתוב לעצמי אני מצליחה להפסיק לבכות ולראות את הכל הרבה יותר ברור . 
שום דבר עוד לא נגמר , יהיה לנו יותר מחודש של פרידה , של להבין יחד מה זה אומר ואיך אפשר לסגור את זה עם חיוך שיותר גדול מהכאב . 
התמונה הגדולה כל כך גדולה ומורכבת מכל כך הרבה דברים - טובים יותר או פחות , ומן הסתם יכתבו עליהם גם דברים בהמשך . 
עוד הרבה סיכומים יעשו , עוד הרבה שאלות יצוצו , אולי גם תשובות . 
זוהי רק ההתחלה של הסוף , אבל בינתיים אני יכולה להגיד שאני בעיקר שמחה . 
ואסירת תודה על התזמון הכמעט מושלם . 
אני מתעוררת הרבה יותר מדי פעמים , יותר ממה שהייתי אמורה ויותר ממה שאני רגילה . 
השינה מתקצרת , העייפות מתארכת והתסכול גדל למימדים מטרידים כשאני מוצאת את עצמי אוספת את פיסות החלומות שלי כמו בועות סבון שמתפוצצות ומותירות אחריהן שובל נוצץ וריק מאוויר . 
טרגדיות ומשאלות לב מתערבבות זו בזו כשאני קמה למציאות , מתקשה למצוא את הרגשות האמיתיים והמציאותיים שלי מתחת לכל ערמת התת - מודע הזו . 
מחלות סופניות , נסיעות למקומות לא ידועים בחצאית מיני ומגפיים ותרגילי מתיחות במכונית , שלוש בנות בגוף ועוד אחת ברוח . 
עוד חצאית מיני , הפעם בחנות של קאסטרו שנמצאת באיזשהו בית או מקום מוזר אחר , וזאת שהתאהבה לאחרונה בקרקפת שלי מחמיאה על החצאית . 
סטודיו סטודיו סטודיו , לשון נכנסת לי לפה בהפתעה והרעד הזה בגוף , פקאצה ותרגיל ראשון מאכזב , הליכה ברחוב מוכר - לא מוכר ואז טלפון שמסתבר שנכנס מהמציאות , מזל שלא באמת הלכתי לאיבוד ולא נאלצתי ללכת כל כך הרבה ברגל . 
ואז היום בערב מגיע והיא אומרת את כל הדברים הלא נכונים , אני משתפת פעולה מתוך ייאוש ואחר כך חושבת איך להגיד לה שתסתום כבר ושתתחיל לחשוב על מה שהיא אומרת . 
וגם חלמתי שיהיה לך היום פוסט , איזה קטע . 
אני מנסה לאסוף את עצמי , לחבר ביחד חלקים מהמציאות המבלבלת הזו שלי כרגע ולא מצליחה . 
שני לילות שבורים מנסים לתעתע ברגשות המטומטמים שלי ואני נכנעת להכל , לחלומות ולמציאות כאחד , מסרבת לקחת את השליטה והאחריות על השתלשלות העניינים ודוחה את הקץ . 
לפעמים אני מבינה שאפילו לבקש עזרה מעצמי זה מוגזם . 
" תתמודדי ! 
" אומרים לי כל אותם שדונים שבתוכי שמעירים אותי שוב ושוב כדי שלא אפספס שום דבר ממה שקורה בתת - ההכרה שלי . 
הם מצחקקים , אני מתה לבכות . 
