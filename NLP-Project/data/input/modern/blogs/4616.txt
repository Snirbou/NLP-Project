בחלום הייתי במרפאה צבאית זרה ושני חיילים לבושים במדים בדקו אותי . 
הם היו רופאים ע"פ הבנתי בחלום , אחד מהם היה רופא ראשי והשני היה השולייה שלו . 
הרופא הראשי השפיל אותו לפעמים והתנשא מעליו מעט . 
אליי , משום מה הם התייחסו מאוד יפה . 
הם מדדו את הגובה שלי והרופא הראשי הביט בשולייה שלו בהתפעמות ואמר לו : " היא יותר גבוהה מאיתנו " והוא אמר את זה כאילו רצה לרומם אותי מעליהם ולהדגיש שאני משהו נעלה יותר מהם . 
אני גם זוכרת שהרגשתי שמלבד היחס הטוב שלהם , הרופא הראשי התייחס אליי כאילו אני משהו מדהים , מיוחד במינו . 
והשולייה דאג יותר לצרכיי ה " ארציים " והתייחס אליי כאילו אני איזה גור כלבים קטן ופגיע שצריך לטפל בו ולשמור עליו מכל משמר . 
כשאני מסתכלת על ה(כמעט ) שלושה חודשים שעברו מאז השחרור שלי , אני מגיעה למסקנה שהוא עבר חלק יחסית . 
בטוח יותר חלק ממה שדמיינתי אותו . 
חששתי ששוב אניח לעצמי לשקוע בבית בחוסר מעש , ואכנס לדיכאון כמו שהיה לפני הגיוס . 
זה לא קרה . 
מהר מאוד מצאתי עבודה זמנית , ואח"כ עבודה קבועה שאני מתמידה בה כבר חודשיים . 
העבודה שלי בסדר גמור , אומנם קצת שוחקת אבל איכות האנשים שעובדים איתי מפצה על זה . 
סך הכל טוב לי . 
אני משתדלת לא לחשוב על העבר , והאמת שבאופן טבעי יוצא שאני כמעט ולא חושבת עליו . 
אני מפחדת להסתכל לאחור ולחשוב כמה היה לי רע לפני הצבא ובכלל . 
כמו בנאדם שעלה לגובה ומפחד להסתכל למטה ולהסתחרר . 
מה שכן , העבודה שוחקת אותי לאחרונה . 
וזה מוזר לי , כי בצבא למשל עבדתי הרבה יותר קשה , בעבודה די שחורה ויותר שעות ולא התלוננתי . 
ופה משלמים לי על זה , אני עובדת בעבודה סבירה ובשבועיים האחרונים אני מרגישה שחוקה בטירוף . 
אני עובדת 6 ימים בשבוע במשמרות ויוצא שרוב הזמן אני בעבודה . 
מדי פעם עושה שיעורי נהיגה ופה ושם נפגשת עם אנשים ויוצאת לאנשהו . 
חסר לי ללמוד משהו , להעסיק את עצמי , משהו לנשמה . 
אבא שלי מעודד אותי ללכת למכינה להשלים בגרויות ואח"כ לאוניברסיטה . 
אבל משום מה אני לא באמת רואה את עצמי לומדת באוניברסיטה . 
אני כן מסוגלת אם באמת ארצה , אבל אני לא בטוחה שזה כל כך מתאים לי . 
אני גם לא סגורה על עצמי מה אני רוצה ללמוד ולא בא לי ללמוד רק מתוך רצון לממש את הציפיות של אבא שלי ממני . 
בינתיים חשבתי יותר בכיוון של לקחת קורס מעשי כלשהו בנושא שמעניין אותי . 
לאחרונה הגעתי למסקנה שאני נהנית לעשות מסאז'ים לאנשים . 
עשיתי כמה מסאז'ים לידידים שלי והם לא התלוננו : ) , אז כנראה שאני לא גרועה בזה כל כך . 
משום מה אני נהנית להפעיל כוח עם הידיים , יש בזה משהו שמרגיע אותי . 
חשבתי ללכת לקורס כלשהו בסגנון הזה סתם בשביל הידע האישי שלי וכדי לראות אם אני באמת מתחברת לזה , על אף הקונוטציות המיניות על נשים בתחום הזה . 
הבעיה איתי שאני טובה בלתכנן דברים אבל איומה בכל הנוגע ליישום שלהם . 
אז אני מקווה שכן איישם הפעם . 
בערב שישי יצאתי לסרט עם א ' . א' הוא " ידיד " טוב שלי , למרות שיש מי שיטען שאין דבר כזה ידידות בין גבר לאישה . 
החודש אנחנו מכירים בדיוק שנה . 
באמצע יוני שעבר הוא התחיל איתי באוטובוס בזמן שעוד הייתי בקורס בצבא . 
ישבתי עם עצמי וטרפתי לבד שני משולשי פיצה שקניתי באיזה דוכן מצ'וקמק בתחנה מרכזית , והוא התיישב לידי וחיכה בסבלנות שאסיים לאכול כדי לדבר איתי : ) . 
סברתי שהוא מילואימניק , כי הוא היה במדי ב' מיוזעים ותיק ענק , אבל בדיעבד התברר לי שהוא בדיוק יצא לחפש"ש באותו יום שהכרנו . 
עוד מהתחלה הבהרתי לו שלא יהיה ביננו כלום , כי לא נמשכתי אליו אבל איכשהו המשכנו להיות בקשר ויצאנו פעם בכמה שבועות אבל בד"כ זה לא כלל מגע מסוג כלשהו . 
היו כמה משברים בסגנון " אנחנו בקושי נפגשים ואם לא הייתי מתקשר את לא היית מתקשרת אז מה שווה הקשר " והציע שנתנתק . 
ואני תמיד הבהרתי לו שאני לא רוצה לגרום לו להרגיש רע , ושאם הקשר הזה עושה לו רע אז אולי באמת עדיף שלא נהיה בקשר . 
אני יודעת שאני נשמעת כלבה אנוכית , אבל בשנים האחרונות אני כבר לא נקשרת לאנשים בקלות , ומנגד לא בא לי להרגיש שאני משלה מישהו או סתם גורמת לו להרגיש רע . 
תמיד היה יוצא שאח"כ היינו מדברים שוב והוא היה לוקח את המילים שלו בחזרה . 
אחזור לאירועי ליל שישי . 
אחרי הסרט הגענו אליו הביתה , דיברנו והוא שוב דיבר אליי בקול הרך שלו וכינה אותי " חמודה " ( זה מטופש , אבל יש לי פטיש לכינוי חיבה ילדותיים ) . 
הוא ניסה לגעת בי אבל כרגיל לא אפשרתי לו . 
אמרתי " די " מתחנן , ועשיתי לו מסז' להסיח את דעתו . 
אבל בתוך תוכי הרגשתי שכמעט הייתי מסוגלת לשכב איתו , למרות שאנחנו " רק ידידים " ( אולי באמת אין דבר כזה ) ומיליון פעם דיברנו על הנושא הזה . 
אבל היה בו משהו כל כך רך , מבקש אבל לא דורש , לא מאיים , גס או תקיף כמו הרבה פעמים דומות שחוויתי עם אנשים אחרים . 
אמרתי לו " לא " , והוא שאל " למה " , כאילו הוא לא יודע את התשובה . 
הוא אמר לי : " את יודעת שאני לא יכול עליך " ואני היתממתי . 
אני לא אוהבת אותו במובן הרומנטי , אבל בחודשים האחרונים אני מתחילה להבין איזה בנאדם מדהים הוא , אני מתחילה להעריך כמה הוא גורם לי להרגיש טוב עם עצמי ומעצים אותי . 
הקלילות ( היחסית ) שפיתחתי בחודשים האחרונים , השלווה ( שוב , היחסית ) , השלמות עם עצמי שפיתחתי בחצי שנה האחרונה - להרבה מזה הוא אחראי . 
ואני לא תמיד מרגישה שמגיע לי כל היחס הטוב והסבלנות הזו כלפיי . 
