'אל תיגע בי ' . כשאני חושב עליו , זה ה - צמח של פעם שהיום כבר כמעט ואיננו . 
אותו צמח שאהבתי לגעת בו ולראות אותו מתקפל ומתחבא . 
ואז לחכות שיתרומם . 
ולגעת שוב . 
ולחכות . 
ולגעת . 
ובזמן האחרון אני 'אל תיגע ב י' בעצמי . 
מתרחק מהכל . 
שומע על אותם מקומות מוכרים מפעם . 
בינת ג'בל . 
ממנה יצאנו באמצע לילה אחד בלי ירח ועם המון חושך , עמוסים בציוד על הגב , עם המון נקניקים וגם חלבה , אל הר נידח שנוגע בעננים ורואה את האופק . 
ואליה חזרנו אחרי יומיים עייפים ומלוכלכים והרבה יותר שותקים . 
מהרגע שיצאנו משם , אני כבר לא זוכר כמעט כלום , חוץ מנופים שנחרטו בזכרון , וחברויות שנצרבו בזיעה . 
הגיברת עם הסלים שאלה איזה שיר עולה לכם בראש כשאומרים מלחמה . 
ולי , בלילות הארוכים שם , הזדמזמו המון שירים , אבל בעיקר אחד , ובלי סיבה מסוימת . 
חוזה לך ברח . 
הגמדים מוצאים מקלט באגדות / צללים כהים פוסעים אט אט אל תוך הלילה . 
באור לבן , מאחורי דלתות כבדות / שם בבתים גבוהי קומה , העיר סגורה לה . 
חוזה , לך ברח . 
חוזה , לך ברח / הלילה הוא אפל כל כך . 
- 'ויאמר אמציה אל עמוס , חוזה , לך ברח , לך אל ארץ יהודה , ואכול שם לחם , ושם תינבא ' , ( עמוס , ז , יב ) . 
- והנה משהו בשביל הנוסטלגיה והמצב רוח הטוב . 
- ואם כבר הגעתם עד לפה , אז תכנסו גם לפה . 
כי החיות לא אשמות בכלום כלום . 
ימים של בלאי . 
ימים כאלה שאפשר ורצוי לזרוק לפח . 
כמו פרה שבועטת בדלי , ככה אני על קו הגמר - נעצר . 
- דויד היה הילד הכי מוזר בבית ספר . 
לא מאלה שמתחברים לאחרים . 
ילד בהתנתקות מתמדת . 
בהפסקות הוא היה מחייך לעצמו , והולך להתבודד עם עצמו , וממלמל לעצמו דברים חשובים שרק הוא מבין . 
אם בכלל . 
בסנדלים עם גרביים וחולצה מלוכלכת . 
ככה בערך זכרתי אותו . 
אם בכלל . 
והיום כשחזרתי הביתה , ראיתי אותו הולך ברחוב הראשי ליד עמודי התאורה . 
הולך ליד האור . 
איש פרוע ומוזנח , בסנדלים וגרביים עם חורים . 
ממלמל לעצמו ומחייך חיוך שרק הוא מבין . 
- צמחים של פעם . 
מהחלון של החדר שלי אפשר היה לראות את המחסן הישן באמצע השדה . 
אף ילד לא ידע למי הוא שייך . 
זה היה צריף מעץ מתפורר , עם גג רעפים עתיק , חלונות שבורים , ודלת . 
שבורה גם . 
צריף בודד באמצע שדה של קוצים , ליד עץ אבוקדו . 
מחכה למשיח . 
על העץ הזה התחבאתי לאמא שלי כשחזרתי עם עוד ציון לא מלבב . 
על העץ הזה טיפסתי להתבודד כשעשיתי פאדיחות לעצמי מול גלי , מי שהיתה פעם המלכה של הכיתה . 
כיתה ו ', אולי . 
זה חייב להיות העץ - הראשון - של - פעם שלי . 
וביליתי עליו לא מעט שעות בהתחשב בציונים שקיבלתי ובמספר הפאדיחות שלא הפסקתי לעשות . 
והיום במקומו ובמקום הצריף הישן עומד בניין של שמונה קומות , עם דשא מכוסח , גינה מטופחת ופרחים ממשתלה . 
מי לא זוכר את החמציצים האלה עם עלי התלתן שתמיד תמיד היה את האדיוט הזה , רגע לפני שאתה שם אותו בפה , מזהיר אותך שאולי כלב השתין עליו . 
וירוקת החמור שהייתי רץ עם מקל ומפוצץ את כולם , ובטח שבטח תפוזי דם בפרדס בקצה השביל . 
אלה נעלמו לחלוטין . 
ביחד עם הפרדס שכבר התייבש . 
אין מי שיטפל בו יותר . 
וסברס כתום עוד לפני שכתום נהפך לפוליטי . 
היינו מגיעים אליו יחפים , עם מקל של מטאטא ופחית של קינלי תקועה עם מסמר . 
קוטפים סבסרסים , מגלגלים אותם בחול ומתמלאים בקוצים . 
מחכים לאכול אותם קרים ישר מהמקרר . 
- זהו . 
קצת התרחקתי מהבלוג הזה . 
לאט לאט הוא יחזור . 
אני אחזור . 
ובינתיים , אני חושב שמילמלתי את עצמי לדעת . 
