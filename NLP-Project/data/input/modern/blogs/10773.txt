אני חוזרת באוטובוס הלפני האחרון וסוגרת את הערב עם תפוח . 
ריח של סיגריות ( קאמל ) וקפה מתאדים ממני כלא היו . 
הרגליים כואבות משיטוטים ארוכים ואני שואלת את עצמי האם הלילה העייפות תנצח סוף סוף , או שעליי לעבור עוד לילה של התהפכויות ותחינות אינסופיות לשינה שתבוא כבר . 
על שולחן ירוק של טניס אני מוצאת את הפחדים שלי מחדש , אבל מוצאת גם רגעים לנוח בהם , ונוח ורגוע למרות שהשולחן מציק לעצם האגן הימנית שלי . 
העיניים שלו מתאימות לחולצה הכחולה ( אבל גם לחולצה הירוקה מהפעם שעברה . 
) ובכלל לא מפריע לי שהוא לא מגולח . 
זה מרגיש נורמלי בצורה מוזרה , ורק הפחדים והדמעות שמזכירות את הצד השני מחזירים אותי לעצמי המוכרת , הישנה . 
אני מנסה להאמין לרצונות שלי ולא לרסן אותם עם המושכות שבמילא בדרך כלל מסתבכות לי ויוצרות פלונטרים , ואני מנסה להתמקד בחיים שעכשיו ולא בכל אלה שהיו ועדיין ממשיכים לחיות בי , כמו רוחות רפאים שהן אני עצמי , מבקשות פתרונות , תשובות וסגירות של מעגלים שנפתחו ונדמה שאין להם סוף . 
אני לא מפסיקה לצלם את עצמי ולחפש אותי בין ההבעות השונות , ואיפה בעצם אני שם ? 
חלמתי על ענת ופרשתי דנה , קבלתי מענת תשובות וחשבתי על העקביות של דנה בחוסר מתן תשובות . 
אין לי בעיה עם הגבולות עצמם , אני חושבת שמשהו בי אפילו מחפש את המשחק איתם . 
הבעיה שלי מתחילה כשהגבולות נוקשים ועיוורים , וכאשר למשחק אין שום חוקים . 
ככה הילדים , ככה המבוגרים , ככה אני . 
צריכה שיזיזו בשבילי את הגבול , אבל יציירו אותו בצבעים ברורים . 
פתאום רציתי להגיד לדנה שהייתי יכולה להגיד לה כל כך הרבה דברים , אבל היא לא מאפשרת לי . 
אני עדיין רוצה לשאול אותה למה היא התכוונה כשהיא דברה על " תפקיד " , כי נדמה שזה המפתח . 
כשהגבולות באמת ברורים לא צריך להזהר מהם ועליהם , כי הם מספיק שם בשביל לשמור . 
כשאין באמת תפקיד ואין באמת גבולות חד משמעיים צריך להציב אותם באופן ספונטני , לא להשיב על שאלות , לא לעשות שום דבר שעלול להיות מסוכן ( למי ? 
) . 
ואני הולכת אחורה וחושבת על יעל והגבולות שצצו בלי שהבנתי מאיפה עד שנהיה בטוח מספיק כדי להזיז אותם ולפתוח הכל , ועל הבלגאן שדנה עושה מהגבולות בינינו , התפקידים שהיא ממציאה לעצמה כדי לשמור עליי , ואולי קצת עליה , על זה שאולי חזרתי למילה " מאוהבת " כל פעם כי ידעתי שעם כל הבעייתיות שבה , עם ההגדרה הזו היא תצליח להתמודד . 
זה מספיק ברור כדי לשים לו גבולות ולהזהר ממנו . 
עם כל דבר אחר , שהוא קצת יותר וקצת פחות ממאוהבת , לא היינו יכולות להתמודד , זה אמורפי מדי בשביל לשים לו גבולות בנסיבות המסוימות שלנו . 
ואז חזרתי בחזרה לענת . 
לגבולות הכל כך ברורים , ליכולת שלה להזיז אותם קצת כשיש צורך , ולהחזיר אותם למקומם , למען הסר כל ספק ובלבול . 
אני יודעת שתמיד יש לי צורך לבחון את הגבולות ולנסות למתוח אותם . 
יש לי צורך שיזיזו בשבילי את הגבול , להרגיש מיוחדת מספיק כדי שיצרו בשבילי את הגבול קצת אחרת . 
אתמול הלבנה זזה בלייב , פתחה פתח והכניסה אותי למצב שהיה עשוי להיות מסוכן , אם לא היה מי שישמור וייזהר עם כל מה שייכנס בפתח העדין הזה . 
הדמעות כל הזמן רצו לצאת ואני ביקשתי לשנות נושא כדי להשאר בטוחה . 
היא ביקשה להשאר עוד רגע בנושא הזה ואני הסכמתי , סמכתי עליה שלא תשאיר אותי חשופה לרוחות הרעות . 
בסופו של דבר החיבורים הבסיסיים מוכיחים את עצמם , אני חושבת . 
בסופו של דבר הדברים הגדולים והחשובים באמת נכנסים ברגעים , בניואנסים , בחיבוקים של זרועות עוטפות , ומלים חמות , וחיוכים מדברים , ואנרגיות טובות , שיוצרות מקום בטוח לנוח בו , לגדול בו . 
בסופו של דבר הכל מבטא את המתח שבין שני קצוות . 
את האחד והיפוכו . 
הריק הוא מלא והמלא הוא ריק , ואני בעצם מאוד רוצה , ואפילו צריכה , לתת , אני פשוט לא רוצה שיקחו ממני בלי לשאול קודם . 
בחלום הראשון התפקידים ברורים ומדויקים ובחלום השני התפקידים מתהפכים . 
הגבולות צצים דווקא כשאני מתחילה להתיידד איתם ולהרגיש ממש בנוח והיא מתפרצת עליי ממש כאילו היתה מישהי אחרת . 
רק בסוף אני מצליחה להבין שלפעמים התחושה המתסכלת הזו של הריק האינסופי באה מתוך תחושה של כל כך הרבה כוחות ויכולות ורצון שאין מה לעשות איתם ברגע מסוים . 
כמו הזרועות שפתוחות לחבק את העולם ואין עולם לחבק . 
כמו הרצון לעזור ולפתור ולתת תשובות , ואין מי שצריך , ואין מי ששואל . 
ואז אני שואלת את עצמי האם הבעיה היא שיש כל כך הרבה רצון לעוף ואין כנפיים , או שיש כנפיים שמוכנות להמריא ואין לאן . 
( זה כל כך הרבה דיוק שאין על מה ליישם אותו או כל כך הרבה בלגאן שאין איך לדייק אותו ? 
לפעמים זה ממש מצחיק , איך השאלות דומות והמשמעות שמאחוריהן ממש שונה . 
) אני מתיישבת על הספסל מחוץ לסטודיו ומתחילה לארגן את עצמי , העכברונת מפתיעה אותי ונעמדת לידי . 
יורה לעברי סדרה של שאלות . 
אני מסבירה שאני מתנדנדת במצב של חוסר אמונה . 
" ואת בכלל רוצה לרקוד ? 
" היא שואלת לבסוף . 
" כן , אני רוצה . 
" " אז תעזבי את זה , כי את ממש מוכשרת . 
" היא אומרת ופונה לדרכה . 
כמה חבל שברגעים כאלה אי אפשר להתחיל שיעור , עד שאני כבר מוכנה לרצות , ועד שמישהו עוזר לי קצת להאמין . 
( אז מתי את יכולה השבוע ? 
לא יכולה , למה יש לך כל כך הרבה מוטיבציה לקבוע את הפגישה הזו ? 
מה את לא יכולה לסבול לא לדעת ? 
מה אני כבר יכולה להגיד ? 
שאני עדיין מאוהבת בך ? 
שאני כבר לא מאוהבת בך ? 
אף אחד מהם לא אמור לרגש אותך במיוחד בשלב זה . 
מה גם שאני חושבת שאני לא זה ולא זה . 
זאת אומרת , גם וגם . 
זאת אומרת ... 
.. 
. 
אני יודעת שברגע שנפגש לא ארצה שזה ייגמר , אבל כרגע אני לא ממש רוצה להפגש איתך . 
) אני אוהבת כשמותר לי לשאול שאלות . 
