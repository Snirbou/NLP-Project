זאת לא רק העובדה שהרגליים , הציפורניים , הפצעים כואבים עמוק . 
אני עייפה , מהלכת בתוך ערפל , 14 שעות מחוץ לבית . 
אייס קפה , מתמוטטת אל תוך עוד כורסא אחת אחרת . 
והאבק , נדבק אל הכל . 
קו לבן תוחם לי את הנפש , זהירות בחיבורים של המרצפות . 
אני סוחבת תיק , הבגדים רטובים בפנים . 
אם לא אוציא אותם יתחילו להסריח . 
אני עומדת שם , אני רועדת שם . 
במרחק של צעד אחד , ואני כובלת את ידי , מתחפרת עם הרגליים עמוק בבטן האדמה . 
המחשבה על לא לנוע , והלב שלי מחשב להתפקע . 
הדמעות זולגות . 
זולגות . 
שובלים של איפור כחול קורצים מן המראה , ואני ממהרת לנגב . 
לעולם אסור להתרגש יותר ממה שצריך ( מי קובע כמה זה מדי ? 
) . 
אח"כ אני גם מרשה לעצמי , ולוקחת את הפרחים הסגלגלים - לבנים , שמה בתוך אגרטל שחור משחור . 
הם פורחים להם . 
בינתיים דברים אחרים עסוקים בלקמול . 
אני צריכה לגרד עצמי , שיירים ממחבת במזלג . 
איפה השמן מבעבע , חורך את הקצוות . 
במרכז הכל נשאר רך , לא מטגן מספיק . 
לא נוגע . 
וריק לי . 
השלל היה מרשים - הצעת נישואין אחת , שלוש בקשות של מספר טלפון , ארבעה אנשים מוכרים ואיש אחד שאיים לירוק עלי ואחר - כך גם ניסה לעשות זאת . 
זה כמובן קרה רק מפני שהוא היה חולה נפש , לא כי הוא לא אהב אותי . 
לראיה חצי דקה אחרי , האיש קרא לי בחורה חמודה . 
באחת מהפסקות חמש הדקות שלי ( היו שלוש - באחת עניתי לטלפון , בשנייה הלכתי לשירותים ובשלישית ישבתי ) התיישבתי ליד איש שאכל אבטיח . 
מה שהיה כה מוזר במחזה הייתה העובדה שהוא עשה זאת בעזרת כפית קטנה מפלסטיק . 
הוא העמיס מן המיץ המתקתק וקרב אותו לפה . 
היו עוד כמה דברים שהיו בו ממש לא בסדר מעבר לריטואל האבטיח . 
נניח זה שהייתה לו תסרוקת של עורב צבוע כתום , וגם זה שכל הבגדים שלו היו כתומים . 
לא מתחשק לי לכתוב איך הכל נפל עלי , לא מתחשק לי לכתוב . 
אני עסוקה בליקוט סתמי של כמה אנקדוטות מהימים האחרונים . 
אני מניחה שלפחות ניתן להגיד שיהיו לי חוויות לספר עליהן . 
אם רק הייתי יכולה לקחת איתי מחברת קטנה ולרשום בה הכל . 
כמה פשוט למלא דפים על גבי דפים בתיאורים של אנשים תמוהים לחלוטין ... 
.. 
. 
