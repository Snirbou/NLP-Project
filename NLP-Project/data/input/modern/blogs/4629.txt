לפעמים אני מרגישה שאין לי מה לעשות בעולם הזה , ולאו דווקא במשמעות האובדנית . 
פשוט לאחרונה הכל נראה לי קטנוני , מטופש ותפל . 
גם התעסקויות קטנות של אנשים סביבי אבל בעיקר כל מיני עניינים שלי עם עצמי . 
אני קוראת את הפוסט האחרון שלי , למשל , ותחושת קבס עולה בי כשאני חושבת כמה אנרגיה אני מבזבזת על עניינים כל כך לא חשובים . 
אני מרגישה כל כך ריקנית . 
כי כל כך הייתי רוצה להיגאל מכל הציפייה הנואשת הזאת לקבל משהו רגשי מאנשים , היא הציפייה שמעוררת את הפגיעות הזאת , מתחושת הקורבנות שמתעוררת בי לפעמים כשאירועי יומיום קטנים כאלה חודרים את מעטה השלווה - הנוטה - להתערער שלי . 
אם לא הייתי מצפה מראש לקבל משהו שאנשים לא רוצים או יודעים איך לתת לי , לא הייתי פגיעה כל כך . 
אבל מעבר לזה . 
חסרה לי איזו וודאות , איזה ביטחון שאני לא תמיד יודעת למצוא . 
וודאות כמו לקום בבוקר ולדעת שאני מגיעה למחלקה ועובדת כל היום עד הארוחת ערב . 
בערב חוזרת עייפה ומלוכלכת לחדר , מתקלחת והולכת לישון , כשאפשר . 
כך אני מעדיפה להעביר את הימים בבסיס . 
רכילויות למיניהן , עניינים תוססים ועסיסיים ובכלל שיחות בנות מעולם לא היו דבר שיכולתי להרגיש בו בנוח לאורך זמן . 
ועכשיו העבודה הזו , שבחצי השנה האחרונה נתנה לי קצת ביטחון ואפשרות לשקוע בעניינים טכניים ופחות להישיר מבט בעיניי אנשים , תיאלץ לחכות לי עקב מגבלות פיזיות זמניות שלי . 
חברה שלי מהבסיס אומרת שאני אדישה , ואני בתוכי יודעת שאין הרבה בריאות בשיוויון הנפש המדומה הזה שאני מנסה לאמץ לאחרונה . 
היא חושבת שהפז"מ מדבר מתוכי כשאני מסווה את חוסר הסבלנות שלי לענייני הבסיס שאנחנו מדברות עליהם , במעין טון רוגע ומרגיע . 
אכן בזמן האחרון אין לי כוח לשמוע כל מיני תלונות שלה על עוולות קטנות שנעשו לה , ואין לי כוח להתעקש על ענייניי . 
אין לי גם כוח לתכנונים האינסופיים שלה על שינוי עיצוב החדר שלנו בבסיס , שאת מימושם התחלנו שתינו לא מזמן . 
ובכלל , נורת הקטנוניות הזו שנדלקת לי בראש כשהיא מתחילה להשוות את החדר שלנו לשאר החדרים ולתאר מה עשו השאר כדי שנימנע מלחזור על אותם דברים כי היא רוצה שנהיה " מיוחדות " . 
ומצד שני כל זה " חמוד " , באמת . 
ואם היה לי כוח , כל הרעיון הזה יכול היה להיות מעין ריפוי בעיסוק . 
אומנם עשיתי כל מה שיכולתי כדי לתרום לשיפור חזות החדר , אבל לא היו לי הרבה יוזמות . 
היא חושבת שלא איכפת לי מאיך שהחדר שלנו נראה , כי אני עומדת להשתחרר בקרוב . 
ואני יודעת שהיא לא מבינה כמה אין לי אנרגיות לכל זה , בלי קשר לפז"מ שדופק . 
ואז מגיעות ההאשמות העצמיות שלי , על כמה אני מבאסת ואיך ייתכן שהיא סובלת אותי כחברה וכשותפה לחדר . 
אבל באמת הייתי רוצה למצוא איזו שלווה פנימית . 
נמאס לי לעשות דברים רק כי מצופה ממני או כי נדמה לי שמצופה ממני . 
אני רוצה למצוא קודם מה אני רוצה . 
ואני הצלחתי לתת לעצמי כמה עצות מעשיות שיעזרו לי לעבור את 4 החודשים האחרונים בצבא בשקט נפשי יחסי . 
מצד אחד , אני מפחדת להשתחרר . 
הזמן בצבא עבר לי מאוד מהר . 
מצד שני , הבסיס הנוכחי שלי מדכא לי את הצורה . 
כבר אין לי כוח להיות שם . 
אני מגיעה לשם ומרגישה שאין לי לאן לברוח . 
הכל קטן , וצפוף וחשוף מדי . 
העצות שלי לעצמי : 1 . 
להשתדל בכל כוחי לשמור על שמחת החיים . 
לבוא כל יום עם חיוך למחלקה . 
2 . 
להשתדל לא להתרגש יותר מדי מאף אחד , לשמור על שיוויון נפש ולא רק למראית עין . 
שיקפצו כולם . 
לא נותר לי עוד זמן רב ומי יזכור אותי בכלל אחרי שאשתחרר . 
3 . 
מבחינת עבודה : להשתדל לעבוד מהר , עד כמה שאני יכולה . 
לא להתמזמז יותר מדי על כל דבר . 
אני מעריכה שזה ייתן לי קצת יותר מרץ . 
ובאופן כללי , לתת את המיטב שלי ולא לתת למצבי רוח להשפיע על העבודה שלי . 
4 . 
הדבר שהכי חסר לי בבסיס זה שקט וזמן פנוי לבד עם עצמי . 
בקיצור , להשתדל בכל כוחי למצוא לעצמי דבר כזה לפני שאתחרפן . 
או אשתחרר . 
מה שיבוא קודם . 
* מה שכן , כעת אני באמת יכולה להשתחרר בלב שקט . 
את המעגל בבסיס הקודם שלי סגרתי השבוע . 
אומנם הביקור הקצר שלי שם גרם לי להתגעגע לתנאים , לאוכל המעולה , לאוטובוס המסודר שיש שם , לנשימה שלי שיותר קלה כשאני נמצאת שם , וגם לכמה אנשים . 
הרי כל דבר טוב מעריכים בהשוואה ורק בדיעבד , אבל לפחות את המפקד הקודם שלי הספקתי , בשנה אחת ללמד כמה שיעורים . 
גם הוא גרם לי ללמוד דבר או שניים על עצמי . 
אפשר לומר שעברתי מהפך ענקי . 
אני מזמן לא הפקידה הקטנה והאפורה שהייתי . 
הצלחתי לעמוד על שלי ולקבל תפקיד שמאוד רציתי . 
תפקיד פיזי " שחור " ומאוד לא נחשק , אגב . 
תפקיד שאנשים בורחים ממנו . 
למרות זאת הבנאדם מרח אותי במשך חודשים , ניסה להרפות את ידיי באשר לסיכויי הצלחתי בתפקיד , גרם לי להאמין שזה כמעט בלתי אפשרי , רק משום שהיה לו אינטרס שאשאר במשרד עקב חוסר בכח אדם . 
נאלצתי למרוד בו כדי להזיז עניינים . 
רק אחרי חודשים ארוכים של סבל , שעמום , ותסכול השגתי את התפקיד שרציתי . 
חצי שנה עברה מאז סיימתי את הקורס . 
חמישה חודשים מאז אני בתפקיד , בבסיס אחר . 
הוא דאג להעביר אותי בסיס כי עשיתי לו יותר מדי בעיות . 
ואולי קצת כי פגעתי לו באגו הילדותי שלו . 
השגתי מה שרציתי , על אפו ועל חמתו . 
והנה השבוע הגעתי לבסיס שלו לעשות שלב מעשי במקצוע שלי . 
נמנעתי ממגע איתו , הוא פשוט הגעיל אותי . 
אבל הרגשתי שסגרתי מעגל וכעת אני יכולה להשתחרר בשקט . 
אני רק צריכה ליישם את העצות שלי לעצמי כדי להפוך את החודשים האחרונים לקלים יותר עבורי . 
