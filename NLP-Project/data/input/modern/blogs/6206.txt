פעם היה לנו GMC טורקיזי - כסוף . 
אהבתי לדמיין שהאוטו שלנו הוא כמו האוטו מהשיר " האוטו שלנו גדול וירוק " . 
חשבתי שהאוטו מסיע את אבא למושב והוא ( אבא , לא הג'יפ ) קונה לנו ביצים וחלב . 
גם דמיינתי שאבא שלי הוא הכי בעולם ויש לו סולם - בשביל לקטוף תפוזים מהעצים בפרדס של המושב , אם הוא כבר נמצא שם והכל . 
הייתי חולמת איך כשאגדל יהיה לי בית יפה וגינה עם מלונה וגולדן רטריבר , כמו טופי , הכלבה של מאיר מרעננה . 
רציתי שלתוך החלון של החדר שלי יצמח פיקוס , כמו לחלון של טליה , שאומנם היה לה חדר קטן , אבל היו לה המון מיניאטרות ופליימוביל , וארגז תחפושות יותר יפה משלי . 
ישבתי אצלה על השטיח ואמא שלה אמרה לי שכולי רגליים . 
לבשתי את בגד הגוף הצהוב עם השוונצים הזהובים ודימיתי שאני רקדנית קאן - קאן נהדרת . 
אמא של טליה קראה לנו למטבח , שנאכל מהכלים הכחולים - לבנים שלהם , שהיינו מניחות אותם על גבי המגשים מהעץ עם הסכינים החדות התחובות בתוכם . 
כשהיא הגישה לי את הצלחת , בטעות הפלתי ושברתי אותה . 
הפסטה שהיא בישלה לנו הייתה בשלושה צבעים שונים ( כתום , ירוק ולבן ) ונראתה כמו תולעים כשהיא התפזרה על כל הריצפה , והכלב שלה , דודלי , רצה לאכול ממנה . 
התחלתי לבכות כי הרגשתי נורא אשמה , וגם קצת כי לא רציתי שדודלי יאכל לי מהפסטה . 
אבל אמא של טליה שלא התרגשה מהצלחת השבורה , ורק קצת מהבכי , אמרה לי שאפסיק ושהיא תכין לי מנה חדשה . 
בינתיים היא הרשתה לנו ללכת אליה לחדר ולקפוץ על המיטה , ולעשות " סלטות " שהיו בעצם גלגולים , אבל אף אחד לא אכזר מספיק בשביל לשבור לילדה קטנה את הלב ולגלות לה את האמת בקשר ליכולות שלה . 
אחרי שעייפנו מלקפוץ חמקנו אל תוך האמבטיה שהשקיפה על בתים אחרים וציפורים . 
מצאתי לי אוצר בצורת מברשת פודרה ענקית ופידרתי עצמי בהמון אדום . 
הייתי משוכנעת שאני יפהפיה ושמחתי כשטליה הסכימה איתי . 
אחרי שאכלנו ושבענו נכנס אבא שלה לסלון והודיע שבלילה הוא יקח אותנו למסיבת יום ההולדת של אחותה הגדולה . 
הוא אמר שהוא היה זה שהפיק אותה , ואני התרגשתי מאוד מפני שאבא של טליה היה מפיק בטלוויזיה , והוא היה לוקח אותה לראות את כל הכוכבות שהיה להן סלסול בשיער וקו מכנס שהגיע עד מתחת לפיטמות . 
דמיינתי איך האירוע יהיה מלא בנשים עם טייץ , חותלות ונעלי ריבוק . 
אלא שכשהגענו המצב היה שונה . 
נכנסנו לחדר צפוץ שהסריח מסיגריות ולא היה בו אור רגיל . 
במקום זה היו מעיין זיקוקי דינור שהתפוצצו על הריצפה והמון עשן . 
החדר התחיל להסתחרר וטליה סיפרה לי שאנחנו בדיסקוטק . 
נידמה לי שעוד שמעתי את ההורים שלה שואלים אם נסתדר ואם הם יכולים ללכת . 
בסצינה הבאה אני מתעוררת בזרועות של אבא שלי . 
הוא מכניס אותי אל תוך ה - GMC ומשכיב אותי על המושב הארוך . 
טליה יושבת לידי ומזיזה שיערות מהפנים שלי . 
הוא מחנה את האוטו מתחת לעצים בכניסה לבית שלה ואמא שלה יורדת לאסוף אותה . 
אחר - כך אנחנו נוסעים הביתה ואמא שלי שואלת אותי איך אני מרגישה . 
אני אומרת לה שאני לא בטוחה . 
רק שכניראה נרדמתי וחלמתי שהייתי באיזשהו מקום שלא כל - כך אהבתי . 
