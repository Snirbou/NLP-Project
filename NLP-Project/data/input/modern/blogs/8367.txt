בין מסלול של קמטים אני מקיפה בעיגול כמה חיוכים שחרוטים בין לבין בפרצוף שלך . 
בעיניים שלך ברק של ילד סקרן ושלם ובפניך בגרות של אדם שעבר הכל ושום דבר כבר לא יכול עליו ובעצם אולי הכל . 
אתה מסתכל עליי במבט מלא חום שמקפיא כל מחשבה שרק מנסה להגיע מצד אחד של הראש אל הצד השני ותוקע אותה באמצע . 
קשה לי לדבר אז אני מתעמקת , בריסים הקטנים עד מאוד שלך שנדמה כי לא נפלו מעולם והם אותם ריסים שהיו לך אז , פעם , כל כך חבל שלא הייתה לך אפשרות לבקש משאלה . 
" במלחמה " , אתה אומר לי , ואני מרגישה איך הצלחת להזיז הצידה ערימה של צלחות עוף מלוכלכות.הן מעלות עובש וטינופת בהרים של סירחון ואתה מתיז בושם שלא ירגישו . 
איך אתה מסתכל מהצד על משהו שקרע בלהב קרה את הגוף מבפנים . 
אני אוהבת את שורות השערות במדים אפורים שעומדות למסדר בוקר כבר ב 7 וביניהן מרווח מדויק . 
והמשקפיים המונחות על האף בזווית מדויקת גורמות לי לגחך כל פעם מחדש . 
כשנדמה שאף אחד לא מבין אני מתחילה לבכות ואתה שולף בפינצטה נקודות שהעלו לי אבק בלב.אז אני מחבקת אותך עם העיניים . 
עוד שבועיים תהיה על הדף - בן , בלב 80 שלך - ילד קטן ובלב שלי - סבא.זה שיודע לשאול את השאלות הנכונות , זה שהכי אמיתי מול העיניים . 
ואני פה , יום גודלת , יום קטנה , רצה אליך עם ציורים של מדורות בשביל לקבל חיזוק או מדווחת על איך הולך בבית הספר , סתם , כי אתה שואל . 
צובעת בצבעי עיפרון בתוך מסגרות ישנות שתוחמות דמויות שפעם רציתי להיות ועכשיו זה כבר בסדר רק למלא אותן בצבע ולסגור את החוברת . 
פעם היית מכין לי דפים עם נקודות שמראות לי לאן צריך ללכת כדי שלא ייצא לי עקום מדי , כדי שמישהו יצליח בכלל להבין את מה שיש לי להגיד . 
היום אני צולעת לבד בשביל , לפעמים מסתדרת , לפעמים מחפשת את הנקודות שלך כדי למתוח ביניהן קווים עם הרגליים . 
בספרים צבעוניים ותוכנות סימפטיות היית מדרבן אותי שוב ושוב להוציא החוצה את האומנות , לפתוח מנעולים ולהסתכל למכשולים בעיניים . 
ונדמה שהעולם הזה נוצר בכלל עבורך , שיש לך ספר הוראות על השאלות הקטנות והעצומות שמביאות אחרים לאיבוד שפיותם . 
עוד שבועיים תהיה על הדף בן , ואני 80 אהיה כאן לחבק אותך , לשיר לך מזל טוב חזק באזניים , ואצרח לי בפנים כמה שאני מעריכה אותך , והוהוהו כמה שאני אוהבת . 
בלב שלך תהיה אתה , איך שאתה מרגיש באמת , ובלב שלי תהיה סבא , וזה כבר אומר הכל . 
אוהבת , כמו שרק נכדה יחידה יכולה לאהוב את הסבא שלה , בשקט . 
