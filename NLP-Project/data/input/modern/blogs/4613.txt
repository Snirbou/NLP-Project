1 . 
כל החיים אני מרגישה שחסר לי משהו ואני לא מצליחה להבין מה . 
לפעמים התובנה מה חסר לי מצליחה לגרד לי את התודעה . 
אבל אני יודעת כמה הדבר רחוק ממני . 
אנשים לא נעשים מבינים יותר ככל שאני מתבגרת . 
2 . 
בזמן האחרון אני מרגישה יותר צורך לכתוב , להביע . 
חסר לי משהו . 
3 . 
אתמול בלילה , נתקלנו באיש הזה במעיין . 
לא ראיתי את פניו ואפילו את צלליתו בקושי זיהיתי בחשיכה . 
אבל קולו העמוק עם המבטא הרוסי שהזהיר אותנו לבל נקפוץ למים הרדודים וישיבתו הדוממת , האוויר הקר וההרים מסביב העלו לי אסוציאציה של שומר יערות ותמונה של לפנות ערב ושמש אחרונה חומקת בין צמרות העצים . 
בעוד הם השתכשכו להם במים , ישבתי מולו לבד , נשמתי את האוויר הצלול והצלחתי " לתפור " לו פילוסופיה שלמה של מתבודד . 
היה באנרגיה שלו משהו שקט ונוגה , בצעדים הרכים כשקם למזוג לעצמו דבר מה והשתמש במקשי הפלאפון כבפנס . 
ואז אחרי רבע שעה הגיעו חבריו , חבורה שמחה וקולנית וניפצו לי את כל הפנטזיה . 
אין באמת דברים כאלה . 
תמיד חסר משהו בתמונה . 
4 . 
כמו תמיד אחרי משהו שדומה ליחסי מין , אני מרגישה ריקנות . 
לשם שינוי אין בריקנות הזאת לא אשמה , ולא כאב . 
אבל זה הופך אותי לריקה עוד יותר . 
כל החיבוקים וה " צומי " שתבעתי ממנו בסופ"ש הזה לא השביעו אותי . 
תמיד חסר לי משהו . 
1 . 
אני מרגישה צורך להתנצל תמיד כשאני כותבת וזה מוזר , כי ממילא אף אחד לא קורא . 
על הדברים שאכתוב כאן עכשיו , חזרתי כבר עשרות פעמים , אבל אני חייבת לפרוק כי התחושות הללו חוזרות על עצמן ולאחרונה אני לא מסוגלת לשאת אותן בתוכי בלי לשתף מישהו או משהו . 
גם אם קורה שאני בתקופה " זוהרת " יחסית לעצמי , התחושות והמחשבות הללו יחכו לי רק מילימטר מתחת לפני השטח , כמו פח שצפוי שאפול לתוכו שוב ושוב ושוב . 
אני לא יכולה יותר עם תחושות הזיוף וההסתרה האלה , כבר כמה שבועות שחזרתי להרגיש לא אמיתית , לא יציבה , לא מובנת . 
ניסיתי לדבר על זה עם כמה אנשים שקרובים לי , לרמוז , אבל תמיד החשש מתגובות עוקצניות , ובעיקר הפחד מלהעיק על מישהו . 
גם עליו . 
קראתי פעם משפט מדוייק לדעתי בספר של ד"ר פראנקל : " אדם יתהה על עומק מהותו של אדם אחר רק אם הוא אוהב אותו " . 
אבל אני לא רוצה שעוד מישהו יאכל את החרא שלי . 
2 . 
משום מה כבר אין לי ספק שהוא אוהב אותי . 
למרות שהוא מעולם לא אמר לי את זה ( הוא כביכול לא אמור להגיד , כי אנחנו " רק ידידים " ואין ביננו מחוייבות ) , אבל זה משהו שנושב ממנו כלפיי . 
והסיבות למה הוא אוהב אותי לא מעניינות אותי . 
לא מעניין אותי אם אני רק נוחה לו כרגע או שהוא רק זקוק למישהי לאהוב . 
נדמה לי שאני גם אוהבת אותו . 
מבחינה רגשית אני רואה בו סוג של חבר . 
זה מסוכן קצת להיקשר אליו , אבל מבחינתי פחות מסוכן מהדבר ה " אמיתי " כביכול . 
3 . 
יש בי תחושת פיצול איומה , רק לא מזמן התחלתי להרגיש כמו אדם שלם פחות או יותר והנה שוב רגרסיה מחשבתית ורגשית . 
זה כמו משהו שנשאר טבוע בי , גם אם בכוח אלמד את עצמי התנהגויות אחרות , ברגע שארדם על משמרתי אחזור לפשל . 
היום בין כל האנשים האלה , בלי שום אפשרות להתחמק הרגשתי כ"כ חשופה בין כל האנשים ש " מכירים " אותי , כ"כ בולטת בשתיקה שלי . 
בהשתתפות הפאסיבית שלי . 
וגם הפאסיביות לא הוכיחה את עצמה . 
גם כשנגררתי לפרץ של צחוק קבוצתי - לא צחקתי מהלב . 
היה לי עצב בעיניים והוא דלף החוצה גם בלי שאזיל דמעה אחת . 
4 . 
בין כל המשחקים וההפעלות החברתיות רק רציתי לברוח לאיזה מרחב מוגן , אני עם עצמי , או אני עם מישהו שמבין אותי . 
גם אני עצמי לא תמיד " מוגנת " לעצמי . 
לאחרונה חזרו לי כל מיני מחשבות טורדניות מהסוג המצפוניסטי שיכול לשגע פילים , שמוכיחות אותי על כל דבר שאמרתי או עשיתי שעורר אצלי ספקות כלשהם . 
האם זה בסדר , האם זה מוסרי . 
האם עשיתי משהו שלא יעשה . 
אני משחזרת שוב ושוב מה עשיתי באותו מקרה ומנתחת אם זה היה בסדר או לא . 
שוב ושוב ושוב . 
אני לא יכולה לסבול את זה יותר , מרגישה שאני מתחרפנת . 
אני חייבת עזרה . 
מאז שהשתחררתי מהצבא נעשיתי מודעת לתופעה מדאיגה אצלי : בכל מצב שבו יש לי אפשרות בחירה חופשית , שההחלטה נתונה בידיי , שהדברים תלויים ברצון שלי , הריפיון משתלט עליי ואני נחלשת אל מול החיים . 
אני בוחרת באפשרות הכי גרועה , בוחרת לא לבחור , אני מניחה לעצמי להיות בובת מריונטה שאף אחד אפילו לא טורח להפעיל , והאיברים שלה פשוט מיטלטלים לכאן או לכאן מתנודות חיצוניות . 
משהו בי גורם לי להעדיף שהחיים יובילו אותי , שיוליכו אותי לאן שאני כביכול אמורה להיות , שיראו לי מה אני אמורה לעשות ואני יודעת היטב שהדברים לא עובדים ככה . 
שהדרך רוויה בדידות ואכזבות , שצריך לחפש , לחקור , לאכול הרבה חצץ . 
אבל אני מרגישה כאילו הרצון נלקח ממני , או שמעולם לא היה . 
בהזדמנויות מעטות בלבד הוא הבליח בי בשנים האחרונות , אבל בגיחות הקצרות הללו הרגשתי אותו במלוא עוצמתו . 
זה התבטא למשל בצבא , כשנלחמתי בכל כוחי מלחמה כמעט נואשת כדי לעבור לתפקיד אחר , פעיל יותר , ואכן הצלחתי בסוף . 
באותה תקופה לא ראיתי מה אפסיד בדרך , ולא עצרתי לחשוב האם זה כדאי , ידעתי רק שרע לי ושבמקום שבו אני נמצאת אני לא רוצה להישאר . 
זה אבסורד שבמסגרת כמו הצבא שהחזיקה אותי בכוח , הרצון היה קיים , ובאזרחות , כשכמעט הכל חופשי , שכל כך הרבה יותר אפשרויות פתוחות בפניי והכל תלוי בי , אני שומטת את ראשי בכניעה ומוותרת . 
אני רוצה כל כך הרבה אבל לא מצליחה להביא את עצמי אפילו לצעדים פשוטים כמו לברר , להתעניין , לקנות ספרים בנושאים שמעניינים אותי ולעיין בהם . 
פשוט אין לי כוח לכלום , אני מסתגרת בעצמי ושוב מרגישה שאני שוקעת . 
אני לא רוצה לשקוע . 
