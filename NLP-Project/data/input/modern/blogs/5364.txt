אחד מהדברים שעוזרים לי מאד ומחזיקים אותי זה הבלוג . 
זו האפשרות לכתוב ולפרוק את הרגשות שלי פה כל יום . 
אין לי אפשרות אחרת אני כמעט ולא מדברת עם אף אחד על המצב שלי . 
אין לי חברים קרובים ואני לא מרגישה בנוח עם אנשים שהם לא חברים שלי לדבר איתם על זה . 
לחיפאי ולרובי אין כמעט זמן וגם ככה החיפאי למשל עלול סתם לדכא אותי עוד יותר . 
פה אני יכולה לכתוב ממש מהלב , 95 % חופשי ולזכות " להקשבה " ( הנייר סופג הכל ) . 
היום הלכתי לעבודה לתרגל עם דריה את מה שאנחנו צריכות לעשות בניסוי ( לשים על הנחקר אלקטרודות , למדוד את גולגלתו , לחבר אותו למכשיר ה MEG וכו' ) לא הספקתי לעשות כלום בבוקר . 
העבודה הייתה בצהריים ובקושי קמתי כי ישנתי לא טוב ( קמתי בבוקר לכמה שעות ) לכן לא עשיתי כלום עם הכרטיס רכבת . 
אעשה את מחר אחרי העבודה . 
בכל מקרה דריה זכרה הרבה יותר טוב ממני מה צריך לעשות . 
עכשיו א' כמובן שהיא תזכור יותר כי הכל מועבר בשפת האם שלה ויותר קל לזכור הוראות בשפת האם שלך , אבל מעבר לכך אני יודעת שאני בן אדם מרחף . 
יש לי בעיות של קשב ושל זכרון . 
אולי זה קשור א' לדכאון , כשאתה רוצה למות אתה לא בדיוק מתרכז במה שאומרים לך , או ב' לחוסר בB 12 או חוסר תזונתי אחר . 
אני לא אוכלת מסודר . 
אני לא אוכלת בשר ולמרות זאת לא לוקחת B 12 בצורה מספקת . 
אני רוצה ללכת מחר לבית מרחקת ולקנות B 12 ( פעם קניתי ולקחתי אבל לא התמדתי ) אולי אמצא B 12 מתוק מה שיעודד אותי באמת לקחת אותו כל יום . 
אני אשאל שם גם אם יש להם אומגה 3 צמחית . 
אולי זה גם יעזור לי . 
אבל אני לא אקח את שניהם ביחד כי אני רוצה לראות את ההשפעה של כל אחד מהם . 
חבל שאין לי את הרישומים של מתי אכלתי בשר ומתי לא והמצב רוח שלי זה ממש מעניין אותי , אבל אני בן אדם שמאד קשה לו לעשות מעקבים . 
אני די נאבקת לזכור לקחת גלולה כל יום . 
אני יודעת שבתקופת הצבא אכלתי בשר . 
הרגשתי טוב בתקופת הצבא , מצד שני זמן קצת אחרי שהשתחררתי וירדתי לאילת לגור שם ( עדיין אכלתי בשר ) הרגשתי בדיכאון . 
כך שזה לא יכול להיות רק זה . 
לא שאני חושבת שבשר זה כזה אוכל בריא , אולי הבשר שמגדלים פה בשוויץ אבל בוודאי לא הבשר שאוכלים בארץ במסעדות וקונים בסופר . 
אבל אני יודעת שבבשר יש B 12 וזה משהו שצמחוני / טבעוני צריך לדאוג לקבל אותו ממקור אחר , ותכלס לא עשיתי את זה בצורה עקבית . 
גם ירקות אני לא אוכלת מספיק וכל הזמן נאבקת עם עצמי כן לאכול משהו ( פרי או ירק ביום ) , ובאופן כללי אוכלת על הפנים ( אם כי לעומת אמריקאי ממוצע בטוח שאני אוכלת מאד בריא ) . 
אמרתי לדריה שנפרדתי ממקסי ' ודיברנו קצת היא גם הרי די חושבת על להפרד מחבר שלה .. 
. 
היא אמרה שהיא מרגישה בודדה כי השותפות שלה חזרו הביתה לחופש או משהו כזה , מדהים איך שהיא מדברת בחופשיות על הכל . 
יש לה כישורי תקשורת ממש מעולים . 
לא היה לנו הרבה זמן לדבר , אבל שלחתי לה SMS שאפשר ללמוד ביחד ( אני לתרגם והיא צריכה ללמוד משהו ) היא לא ענתה לי . 
וקצת טוב שכך כי עכשיו למשל אין לי חשק לראות אותה . 
הרגשות שלי כלפיה מאד מעורבים . 
אני יודעת שהיא לא הטיפוס שלי מצד שני אנחנו לומדות ביחד ועובדות ביחד וכן יש בה דברים טובים והיא לא עשתה לי שום דבר רע להפך רק עזרה לי . 
חשבתי ללכת באוני ' לטיפול , זה לא עולה כסף או בקושי עולה כסף . 
הסתכלתי באתר שלהם לברר קצת יותר על זה , וראיתי שיש להם גם ייעוץ דרך האינטרנט דרך אמייל או דרך שיחה של חצי שעה בצ'אט עם פסיכולוגית . 
קראתי קצת מה שהם כתבו ובסוף הם כתבו " אנחנו לא נשאיר אותך לבד . 
מבטיחים " כמובן שהתחלתי לבכות .. 
. 
כשאתה נמצא במצב כזה של משבר שאין לך שום חבר ואף אחד שתומך בך ואתה מוצא שעזרה מגיעה ממקום לא צפוי ומאנשים שאתה לא מכיר זה מרגש . 
שגם מי שאין לו חברים ואין לו משפחה יכול להעזר ולהתמך . 
אין ספק שלהיות במסגרת של אוניברסיטה זה מאד תומך , יש שם הרבה שירותים מיוחדים לסטודנטים שמאד מאד תומכים בך בחיים , כך שאתה לא צריך להיות עצמאי לגמרי ואני מאד זקוקה לזה . 
חשבתי לכתוב להם אמייל או לשוחח חצי שעה עם הפסיכולוגית בצ'אט ולשאול גם על הדרך על אפשרות של ממש טיפול . 
טיפול עוזר . 
הוא עוזר בזה שאתה מדבר על הצרות שלך ומישהו מקשיב לך . 
אם טיפול עוזר במובן הזה שהוא ממש משפר לך את הדכאון וכ ו' אני חושבת שזה תלוי במטפל ואני די סקפטית לגבי זה . 
אבל זה שטיפול עוזר אין ספק . 
זה רק שזה עוזר ברמה שטחית של לשפוך החוצה את כל הזבל ולא צריך לצפות ליותר . 
ובשביל טיפול שכזה , אני לא חושבת שבן אדם צריך לשלם יותר מחמישים שקל לפגישה . 
סך הכל הבן אדם שממול צריך רק להקשיב . 
בכל מקרה זה עשה לי טוב שיש לי עם מי לדבר עם אני רוצה . 
רק הידיעה הזו שווה זהב . 
הגעתי למסקנה שזה לא צריך להשפיע על הקריירה שלי בכלל . 
מה שקורה בטיפול הוא חסוי , וכל בן אדם יכול ללכת לטיפול זה לא אומר שום דבר עליו . 
אנשים הולכים לטיפול גם עקב חרדת מבחנים או סתם בדידות . 
זה לא אומר שום דבר . 
בארץ לא הייתי סומכת עליהם שלא יעבירו הלאה , אבל פה יש לי יותר אמון באנשי המקצוע . 
זהו , מחר אני עובדת מוקדם על הבוקר , אחר כך אולי אציע לדריה לאכול צהריים ביחד ואחר כך אלך לתחנת רכבת בתקווה שאצליח לסדר את העניין עם הכרטיס . 
אולי אלך בערב לאוני ' או אמשיך עם התרגומים שאני צריכה לסיים עד סוף סוף השבוע . 
כרגע ההרגשה שלי נסבלת . 
