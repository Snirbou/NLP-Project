זה לא משנה שאת קמה בבוקר אחרי לילה של חלומות משונים ומגלה שנקודות האור המאולתרות שלך יורדות לטמיון . 
זה לא משנה שמה שבחרת לעצמך זאת שיגרה חולת נפש וגם לא משנה שאת כבר יודעת שפאן זה כניראה לא הקטע שלך . 
כמעט ואין לך היכולת לשמור על קשרים מחוץ למסגרת מבלי שיתכסו בענני אבק ובקורי עכביש דביקים . 
אין זה חשוב ששוב תכנסי לתקופה של לחץ , ושיתכן שכל זה לא יהיה שווה לא את המאמץ ולא את הכסף . 
ואולי תשנאי את זה ותבכי כל היום וכל הלילה ותרצי לעזוב בכל שניה נתונה , אז מה . 
זה לא משנה מפני שאם לא תרדפי אחרי החלומות שלך ולא תבחני אותם , לעולם לא תדעי מה מתאים לך . 
לא תדעי מה הכי בריא בשבילך . 
לפנטזיות אפופות הזוהר שלך אין כל משמעות אם לא תבדקי אם הפרפרים האלה בראש שלך אמיתיים . 
עליך לדעת אם רוצה את לשמור עליהם , או האם את מעדיפה להפריח אותם בכדי שילכו לקנן בראש אחר . 
ואין שום דבר שיבטיח לך שלא תתאכזבי , אבל איכשהו נידמה לי שיהיה לך שם טוב . 
נידמה שיהיה מי שיבין ויאהב אותך , מי שיעזור לך להיות קצת פחות את , אבל גם מאוד עצמך . 
זאת אותה המילה שתקועה לי בראש כבר כמה ימים ולא יוצאת . 
הפעם יש לי רק נחל עומד , שום דבר לא זורם . 
שום דבר לא נקרא , שלא נדבר על זה ששום דבר טוב לא נכתב , נרקד או נוצר כבר ימים . 
הקשרים שלי מתנוונים ואני מתעטפת בתוך שיריון קשקשים מכסף , שאמור לעשות לי שמח ביוקרה שלו , אבל הוא סתם כבד נורא . 
וכמה שהייתי רוצה להגיד שזאת המוזה שלי שנמצאת במרחק של תשעה קווי רוחב ממני , אבל היא לא יכולה להיות הסיבה היחידה . 
הסיבה הראשונית נמצאת בתוכי , ועם כמה שמתחשק לי לסלק אותה , אני לא מצליחה . 
אולי הלכתוב בלי תכלית הזה , אולי זה יפרוק קצת מחוסר המנוחה הטיפשי הזה שנח עלי . 
זה שלא מאפשר לי להיות מרוצה , אבל גם לא ממריץ אותי לעשות שום דבר , כי הוא רק עושה אותי עייפה . 
ואולי כמה טלפונים , ולהפסיק לשחק משחקים של גאווה . 
ואולי לצאת מהקליפה של הילדה הטובה . 
ואולי סתם לישון קצת בלילה הזה . 
וגם לכתוב שטויות , גם זאת תרפיה . 
ולא לחפור כל - כך עמוק בניסיון לחפש מה זה שמרפה את ידי , כי אולי אין תשובה חד משמעית ומספקת , אולי זה אוסף של כל מיני או של סתם . 
ואני לא רוצה ולא צריכה רחמים , כי לא רע לי , באמת שלא רע , רק קצת מנוון . 
אני זוכרת משהו במעורפל . 
אימא השאירה אותי באוטו ועצרה לקנות חלות מתוקות ופרחים סגולים ולבנים בשביל לערוך את השולחן . 
ואני הייתי כל - כך מאושרת ורק סיפרתי לה סיפורים על גברת מופרעת אחת , שידעתי שנישארה לעשן וקיוויתי שתעבור ברחוב הזה . 
ואימא , היה תפוס לה הגב , אז כשחזרנו הביתה מילאתי את האגרטלים במים ועזרתי לה להחליט איך לפזר את הפרחים שקנתה . 
אחר - כך אני זוכרת את המנקה מנפץ משהו לרסיסים ואת אימא נלחצת ומתחילה לבכות , כי היא לא חשבה שאבא יעזור , והיא בקושי עמדה על הרגליים עם הגב . 
אני לא זוכרת את האורחים או את התפוח בדבש שבטח אכלתי . 
הזכרונות נגמרים בזה שקיפלתי מפיות בצורת מניפה ודחפתי אותן לתוך הכוסות , ובזה ששאלתי את אימא אם הסכין צריך להיות בצד ימין או שמאל ואבא אמר שזה בכלל לא משנה תוך שהוא מנקה את כסאות הפלסטיק . 
אני זוכרת את הימים שאחרי , כשהשטיחים היו מגולגלים בפינות , ואני כל - כך שמחתי על כמה שהסלון מרווח , שרקדתי בו כל היום וכל הלילה . 
ואיך התעצבנתי כשהמנקה החזיר את השטיחים ונהיה לי פחות ספייס . 
אחר כך הגיע יום כיפור של חטאים ושני ימי הולדת מלווים בבכי . 
שנה של הסתגלות ושל בדידות . 
שנה של מריבות ושל התפייסויות . 
של התנתקות מקשרים ובניית קשרים חדשים . 
שנה של מחלות ושנה של התבגרות . 
הרבה טלטלות ושינויים . 
הרבה הפתעות וגם רגעים שמחים . 
סיום והתחלה חדשה . 
תהפוכות וגם כיף . 
שנה שלמה שעברה והותירה הרבה מאוד רשמים , ואולי לא מספיק . 
ועכשיו שנה חדשה שמתחילה בחוסר וודאות . 
חג שאולי יהיה יותר שמח , ואולי בעצם היה שמח גם שנה שעברה , אין אני יכולה להגיד בוודאות משום שאיני זוכרת . 
ואני במקום אחר עכשיו , אבל בהרבה מובנים אני בדיוק באותו מקום , כי הקווים הכלליים הם עדיין אני . 
ורק מאחלת לכולם וגם לעצמי שנה מעניינת , שנת אושר , בריאות והצלחה . 
שנת חיפושים , מציאות , ושאיפות . 
שנה שתהיה הרפאתקנית אך שלווה . 
שפשוט תהיה שנה טובה ! 
