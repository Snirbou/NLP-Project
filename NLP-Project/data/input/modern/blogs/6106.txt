בשש בבוקר זה קרה . 
הוא חיכה שתתחלף שנה , כנראה רצה לפחות לראות את ההתחלה של 2007 , אם כי ספק רב אם הוא אשכרה ראה . 
בשמונה בבוקר אבא שלי אמר שקראו לו בדחיפות לבית החולים והוא יודיע לי מה קורה . 
אני כבר חרשתי רעות , אבל בכל זאת היה סקס של בוקר כי שנינו בבית , ואיתי כבר בגן . 
הצלחתי לא לחשוב על זה במשך שעה . 
אחר כך התקלחנו ויצאנו לכיוון העבודה שלי ובדרך התקשרתי לאבא שלי וזהו . 
סבא שלי נפטר . 
ואני לא בוכה . 
לא יודעת מה להרגיש . 
אני מספרת לאנשים בנימה מתנצלת . 
תשמעו , לא היה בינינו יותר מידי קשר . 
ובאמת לא היה , אולי שיחת טלפון פה ושם , וגם זה כשהיו מכופפים לי את היד מאחורי הגב . 
הוא היה סבא שלי במשך יותר מ - 31 שנים , ולא זוכרת שאי פעם היתה לי איתו שיחה שהיא יותר מסמול - טוק . 
איך אתה מרגיש , איך הבריאות וזה . 
באמת שאני לא יכולה לחשוב על יותר מזה . 
ישבנו באוטו . 
קלינט אמר שצריך לנסוע לאבא שלי ולראות אם צריך לעזור , אז נסענו , נלחמים בפקקים של ז'בוטינסקי . 
אחרי חצי שעה אבא שלי אמר שלא נבוא , הוא חייב ללכת , אז חזרנו את אותם הפקקים ולא ידעתי מה לעשות . 
הלכנו לאכול סביח אצל עובד כי כבר לא יכולתי לחשוב ואחר כך אמרתי שרק עכשיו אני מרגישה שהתחלתי את היום . 
קצת אכלתי את עצמי והרבה הרגשתי אשמה . 
קצת על הסקס של הבוקר והרבה על החיים שחלפו להם מבלי שהיה לי קשר של ממש עם האיש שלפני שעות ספורות הזדכה אצל האפסנאות הגדולה שבשמיים . 
לפני 12 שנה הלכה לעולמה אחת הנשמות היקרות והאהובות עלי בעולם - סבתא שלי . 
אפשר לומר שבענייני היחסים עם הסבים היא זו שניהלה את הקשר . 
סבא שלי היה קצת יותר בצד , לא ממש נכנס עד המרפקים . 
אולי הוא עבד יותר מידי , אולי לא עניין אותו כל הקטע הזה של ילדים קטנים . 
הוא היה הונגרי מהדור הישן , חובב אוכל מתובל היטב ולפי מה שהבנתי גם נשים . 
מה זה חשוב . 
אחרי שסבתא שלי נפטרה הוא נבל לאיטו בבדידות מייסרת עד שפגש אלמנה שמנמנה שהחזירה לו את הצבע ללחיים . 
הם הכירו בעבר , היא היתה צעירה ממנו בלא מעט שנים אבל מה זה חשוב . 
הוא יצא מהדכדכת , עבר לגור איתה וניכס לעצמו משפחה אלטרנטיבית . 
כמה שלנו לא היה קשר איתו , ככה הוא יצר קשרים עם הילדים שלה ששיחקו איתו קלפים , ראו איתו כדורגל ועשו לו כבוד . 
אתמול אבא שלי סיפר לי שאפילו השכנים אהבו אותו כל כך , סיפרו על אדם איכפתי ונדיב , איש שיחה . 
מה אתם יודעים . 
הלוויה תצא עוד מעט , אני צריכה למלא דלק . 
בדרך כלל אני בוכה מכל שטות , אפילו פרסומת אווילית בטלוויזיה גורמת לי לנזול . 
אבל היום הדמעות שלי בשביתה , ואני בלחץ . 
מה יהיה ? 
מה אעשה אם לא אבכה ? 
אולי לחשוב על דברים עצובים , כמו ששמעתי שעושים באודישנים , אבל אפילו זה לא מצליח לי . 
המוח קפוא , ומה אעשה . 
תבכי , היא אמרה לי , תבכי . 
הברושים לא ידעו . 
לפחות בשביל אבא שלי לבכות . 
שיראה שאכפת לי . 
כי באמת אכפת לי ועצוב , אני רק לא מבינה איזה סוג של עצב ומה לעשות איתו . 
כי באמת , אני לא יודעת , אפילו לרופא של איתי אני קצת יותר קשורה . 
היש עצוב מזה ? 
ואבא סיפר לי שהוא היה הולך אל הבת של האלמנה הביתה , בודק מה חסר במקרר וקונה . 
אלי הוא אפילו לא היה מתקשר . 
אבל על זה אי אפשר לדבר , בטח לא מעל הקבר . 
31 שנים הוא היה סבא שלי ואף פעם לא דיברתי איתו . 
אולי הייתי צריכה לנסות , אבל וויתרתי מזמן . 
כנראה גם הוא . 
היש עצוב מזה ? 
