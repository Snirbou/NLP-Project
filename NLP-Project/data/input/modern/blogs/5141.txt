במוצאי שבת 1995 הייתי בבית הוריי , מול אותה טלויזיה שנמצאת אצלי היום . 
סביר להניח שארוחת הבוקר שלי כללה רוגעלך ושוקו ושבמהלך אותו יום טיילתי עם הכלבה שלי בגינה השכונתית . 
באותו הקיץ אחותי חגגה בת מצוה וההורים שלי נסעו איתה לטיול בארצות הברית , בסתיו אחי סיים את השירות הצבאי והתחיל את לימודי התואר הראשון ואני הייתי לפני גיוס . 
פחדתי מיום הגיוס , בגלל ארבעת הזריקות שחיכו לי והייתי נרגשת לקראת הטסט השני . 
זו היתה תקופה שחשדתי שאני מפתחת כוחות על - טבעיים . 
כושר הניבוי שלי הוכיח עצמו פעמיים , כשחשבתי על דברים ומעט אחרי הם קרו . 
כששמעתי על עצרת השלום בכיכר מלכי ישראל , חשבתי שזה יהיה אירוני להפליא אם ירצחו שם את רבין . 
שמרתי כשרות , סלדתי מקפה ולמרות שהתנגדתי לדעותיו והשקפת עולמו של יצחק רבין , ביום שהוא נרצח בכיתי . 
היה לי עצוב שהוא נרצח , למרות שלא הבנתי למה עושים מהומה כזו גדולה ומחשיבים את הרצח שלו כחמור יותר מרצח של אדם אחר . 
מיטל היא החברה היחידה שנשארה לי מאותה תקופה , כל השאר התחלפו . 
אם היו אומרים לי שב - 2006 אני אהיה תל אביבית , אחלוק דירה עם 2 שותפים הומואים ואבלה חלק ניכר מזמני הפנוי בבתי קפה , לא הייתי מאמינה . 
יעל תהיה בת 40 והאחיין המקסים שלי יחגוג בר מצווה . 
שניהם נולדו ב - 4 לנובמבר . 
אני אהיה בת 38 ולא לגמרי ברור איפה אני אגור , עם מי , מה אני אספיק ללמוד עד אז ועם מי מהחברות שלי אני אשמור על קשר . 
אולי אני אלך לכיכר , אצביע על הבית שבו אני גרה כיום ואשאל את בן זוגי אם הוא זוכר שגרתי שם . 
אולי יהיו לי 2 או 3 ילדים , סביר להניח שאני עדיין אאבק במשקל , רוב הסיכויים שאני אגור באחת מהערים בגוש דן , יכול להיות שאני לא אעזוב את תל אביב . 
מעניין אם אני עדיין אכתוב בבלוג . 
נכשלתי גם בטסט השני ( ולמדתי שבזמן שחונים ברברס תוך כדי זינוק בעליה צריך גם להסתכל במראות ) , התגייסתי לצבא וקיבלתי 3 זריקות . 
כל השירות הצבאי פחדתי שיגלו שחסרה לי זריקה נגד אבעבועות שחורות , אבל זה לא קרה . 
בקיץ 1996 קיבלתי את הרשיון המיוחל ובקיץ 1997 השתחררתי מהצבא . 
הדיעות הפוליטיות שלי הלכו והתמתנו עם השנים . 
אם מישהו היה אומר לי לפני עשור שבבחירות 2006 אני אבחר במפלגת העבודה הייתי צוחקת לו בפרצוף . 
רביעי לנובמבר 2006 שמחה ש " פסטיבל רבין " יסתיים היום . 
אני בעד הנצחה , אבל נגד כל החגיגות שעושים . 
כל השנה כשאני עוברת ליד האנדרטה ורואה קבוצות של תיירים או תנועות נוער ליד , אני עוצרת את עצמי מלגחך . 
אפילו הקבצנים הריחו את הפוטנציאל ובימים האחרונים נאספו מכל רחבי העיר עם שלטים כמו " חבר , אני רעב " , יודעים שהתנועה בסביבה תיגבר ומקווים להפיק רווחים ... 
.. 
. 
ארוחת הבוקר שלי כללה טוסט מלחם קל וקפה קר , בצהרים כמעט והלכתי למסעדה אסייתית באבן גבירול ואחר כך כמעט והלכתי לסרט , אבל זה לא הסתדר . 
בצהרים דיברתי עם דנה , שחשבה שאנחנו מכירות 10 שנים . 
" לא , זה 11 " תיקנתי אותה . 
לפני 11 שנה עשינו טירונות יחד , 11 ספרות מפרידות בין המספר האישי שלי לשלה . 
היא מכירה את שלי 10 שנים והשבוע , אחרי שהן לא דיברו שנה , הפולניה התקשרה אליה כדי לחדש את הקשר . 
שנת הצהרים שלי הופרעה בגלל חבורת שוטרים שגררו מחסומים . 
ככה זה שגרים מול כיכר רבין - בכל הפגנה ועצרת חוסמים לי את הבית . 
בהתחלה הייתי עולה לגג ומביטה על הכיכר מלמעלה , אבל אחרי כמה הפגנות / עצרות / חגיגות זה מיצה את עצמו והיום כששוב הכיכר תרעש , אני אהיה בצפון העיר , אטבול סושי בסויה וטריאקי . 
עצבנית ולא לגמרי ברור ממה . 
יכול להיות שזה בגלל שאני לפני " התקופה הזאת של החודש " . 
זה יסביר גם את הרעב ואת החשק שלי לזלול . 
בביסקויט השלישי שלקחתי , חשבתי שחסר קפה לידו ושאולי אם אני אשתה משהו חם , הרעב יפחת . 
שניה לפני שהדלקתי את הקומקום החשמלי , פתחתי את בית הקירור והייצור של צורות חיים חדשות ( הידוע גם בשמו העממי - המקרר ) וגיליתי שהתאריך האחרון של 3 טיפות החלב שנשארו בקרטון עבר לפני שבוע . 
זה שלא שטפתי את הרצפה חודש וחצי ולא ניקיתי אבק 3 שבועות , שיש ערימות של בגדים על הכורסא , הכסא שלידי ועל 2 הספות וערימות נעליים שמפוזרות בכל החדר שלי , לא מעיד על הרגלי הניקיון שלי . 
מדי פעם אני מגלה חיות מחמד חדשות . 
בימים שאני נחמדה , אני מראה להם את הדרך החוצה , בימים שלא - עכבישים , נמלים ותיקנים מובאים לקבורה . 
מימיני יש 2 צלחות ריקות ( על האחת היו גלידוניות עד לפני דקות ספורות ועל השניה פירורים מהמצאת השנה של טבעול - מאפה בטטה ) , 3 אריזות ריקות של ביסקויט בטעם קרמל , אריזה ריקה של קרקרים ועוד אחת מלאה חלקית . 
בין סתיו לחורף . 
חלק מהאנשים מסתובבים עם מעילים וסוודרים וחלקם עם בגדים קצרים וסנדלים . 
אני מתלבשת בכל יום בהתאם לתחזית מזג האויר . 
נהנית מרגעי הגשם , במיוחד כשאני מתחת לשמיכת הפוך , אבל גם מעריכה רגעי שמש . 
היום בזמן שנת הצהרים התחיל הגשם ונדמה היה שהוא שיפר את איכות השינה שלי . 
הקשר ביניהם קיים , אך לא ברור לחלוטין ואני לא יודעת אם אחד לא משמש כתירוץ לשני . 
יש רגעים שנמאס לי מהדיאטה , אז אני מאפשרת לעצמי לעשות הפסקה של כמה שעות או של יום מהתהליך המייגע של ירידה במשקל , אבל דואגת להזכיר לעצמי שלפני חודשיים שקלתי כ - 7 קילו יותר ושהמאמץ משתלם . 
אתמול היה יום של מחמאות מצד כמעט כל מי שעובד איתי . 
התלבשתי בצורה קצת יותר אלגנטית והשקעתי עוד 2 דקות כשהתאפרתי וראו את ההבדל ... 
.. 
. 
אני צריכה להקריב דברים אחרים כדי להגשים אותם ולא לפחד מטעויות . 
יש חלומות שאני אוכל להגשים גם בעוד כמה שנים , אבל יש כאלה שעוד מעט יהיה מאוחר מדי בשבילם . 
בינתים משתדלת לחיות כל יום בפני עצמו ומנסה להיות מאושרת , גם בימים היותר קשים . 
