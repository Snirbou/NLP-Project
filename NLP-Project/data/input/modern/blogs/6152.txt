בדרך למערכת ובין כתבה אחת לשניה נסעתי לפגוש את השרינקית שלי . 
איחרתי קשות - תחבורה ציבורית מנוולת , קשה להתרגל - התנצלתי בפניה ובעיקר בפני עצמי , שכן זה הכסף והזמן המחורבנים שלי , ואמרתי שאני רוצה שהפגישה הבאה תהיה הפגישה האחרונה . 
הגעתי אליה לפני חמש שנים , שבר כלי . 
היא עזרה לי לתקן את עצמי ובדרך גם שימשה סוג של רול מודל . 
זה לא שהיא חשפה את עצמה יותר מידי , יען כי אסור ולא טיפולי כלל , אבל הגישה שלה לחיים , הדברים שהיא אמרה ובעיקר הדרך שהיא אמרה אותם , חיבבו אותה עלי מאוד , כבנאדם וכמטפל . 
היא גם צעירה באופן יחסי , מעודכנת , חובבת אופנה , לא זיינת מוח חטיארית כמו שרואים לפעמים בסרטים . 
מצאנו שאנחנו חובבות את אותם ספרים , סולדות מאותם במאי קולנוע ( לארס פון טרייר , שילך קיבינימט ) , מעריצות את אותן סדרות ( המפצח ועמוק באדמה , ברור ) . 
בזכותה הבנתי שאני לא לבד בעולם , שיש מישהו שמבין את הרצון הנואש שלי לעצמאות , לנפרדות , את המורכבות שלי כאדם בתוך זוגיות , את חוש ההומור המוזר שלי . 
הרגעים האהובים עלי היו כשהיא צחקה מהתיאורים הביזאריים שלי , שנגעו בעיקר למשפחתי וחיות אחרות . 
הרגשתי שהיא מחבבת אותי . 
לא רק בגלל שהיא השרינקית , שהרי לא כל שרינק חייב לחבב את מטופליו . 
החיוכים שלה היו אמיתיים , הדאגה שלה נראתה כנה . 
היא לקחה את כל החרא ששפכתי לה כחומר טיפולי ועזרה לי להבין מה קורה פה , לסלוח לאנשים שכעסתי עליהם כל החיים , להתחיל לחבב את עצמי , להפסיק לנסות להרוג את עצמי בדרכים עקיפות . 
ועכשיו אני אומרת לה שלום . 
כבר כמה זמן שאני מרגישה שמספיק לי . 
הגעתי לסוג של מנוחה ונחלה , פחות או יותר , אני לא נזקקת לשירותיה המבורכים . 
וזה טוב . 
זה אמור להיות טוב , לא ? 
אז הגיע הזמן להיפרד . 
ואני , אני גרועה בפרידות אפילו יותר משאני גרועה בלשמור על קשר . 
בחורים שהזדיינתי איתם או אפילו כאלו שיצאתי איתם איזו תקופה , פשוט לא יכולתי לנתק איתם את הקשר . 
לא יכולתי לעמוד מולם ולומר - תשמע , זה לא אתה וגו ' , יש לי חבר , יש לי שני ילדים ומשכנתא , אני טסה לסיביר במסגרת חילופי שבויים , כלום . 
במקום זה עשיתי את התרגיל הכי מסריח עלי אדמות - תרגיל ההיעלמות . 
לא החזרתי טלפונים , נעלמתי מהבית , שיחדתי את השותפה שתגיד שאני לא נמצאת , התאדיתי כנאד ברוח . 
אני לא מסוגלת לסיים קשרים עם חברות שכבר אין לי על מה לדבר איתן , להלן " המבאסת " . 
אז אני פשוט לא מתקשרת , לא עונה , וכשאני נמצאת בסביבה אני לא מגיעה . 
אני בורחת . 
גם מהשרינקית ברחתי לא פעם ולא פעמיים . 
ניתקתי את הקשר למשך חצי שנה עד שלא יכולתי יותר , וקבעתי פגישה . 
ולאחרונה , אני נוטה לבטל פגישות פה ושם . 
היא קלטה אותי בשנייה . 
הפעם אני אהיה בוגרת ואסיים את זה כמו שצריך . 
מה עושים בפגישת סיום ? 
שאלתי אותה . 
על מה מדברים ? 
מה הולך לקרות ? 
היא שאלה אותי על התרחישים שרצים לי בראש , אני ניסיתי לארגן לי תסריט ברצינות כדי לחשוב עליו במקום להיכנס לפאניקה , אבל בעיקר שאלתי אותה אם יצא לה לסיים טיפול ארוך עם מישהו אחר , ואיך זה היה . 
ניסיתי לשכנע אותה לתת לי דוגמא , אבל הצלחתי להוציא ממנה רק משהו כללי . 
" יש כאלו שמתייחסים לפגישה כמו לכל פגישה , לפעמים מדברים על סתם דברים , על מה שרוצים - בעצם " . 
מה אני אמורה לעשות עם זה ? 
איך נפרדים מאדם שהיה בתוך החיים שלך כל כך הרבה זמן ? 
מה אני אמורה לעשות ? 
להביא עוגה ? 
להביא עציץ ? 
אולי כובעי ליצן , משרוקיות וקונפטי ? 
ג'יזס , אני לא רוצה לבכות יותר מידי , אני גם רוצה לחבק אותה אבל מפחדת . 
אינעל העולם . 
הלכתי הביתה . 
בדרך טיילתי המון , לאוורר את המחשבות . 
חשבתי על התהליך שעברתי , איך לפני חמש שנים חשבתי שאני אהיה אנורקטית - בולמית מופרעת לנצח . 
אני זוכרת את עצמי שואלת אותה - יש כאלו שבאמת יצאו מזה ? 
והיא ענתה לי שבהחלט כן . 
אז היה לי קשה מאוד להאמין . 
כשאני חושבת על זה , כשאני נזכרת בבחורה שהייתי , אני נפעמת מהתהליך העצום שעבר על הנשמה שלי . 
האישה הזו עזרה לי להציל את חיי . 
אלמלא היא , כנראה כבר הייתי בגהה , או עמוק באדמה אחרי דום לב . 
יש לי שבועיים לתכנן משהו . 
סיכמנו שאני חייבת לעשות איזה טקס , משהו , כדי לסיים את זה כמו שצריך . 
יש למישהו הצעות ? 
היום הזה התחיל נורא ואיום ונגמר לא רע . 
הכל בגלל שלבשתי את החולצה הפוך . 
סידרתי לעצמי ראיון עבודה להיום בבוקר . 
יכולתי לסדר גם לצהריים ולישון הרבה , אבל היו לי המון דברים לעשות , אז קבעתי לבוקר . 
מוקדם . 
ממש מוקדם . 
אבל היי , אני מקדימה את המאוחר . 
אז ככה . 
אחותי חזרה לה לא מכבר מחו"ל הארץ , ולפני יומיים הגענו למסקנה המדאיגה שמאז שהיא חזרה לא ערכנו סיבוב בעיר כמיטב המסורת . 
ובכן , מסורת זו מסורת , ואני גם צריכה ספה חדשה כי נמאס לארח אנשים בבית שיש בו רק ספה זוגית , שני פופים עקומים וכיסא מחשב , ואחותי השיגה את ספותיה השוות במחיר זנות ומכירה את כל המקומות השווים , אז הוחלט על ביצוע . 
נפגשנו בדרום תל אביב , הסתובבנו עד שהסתובב לנו הראש , המון אנשים בהו בנו והעירו הערות מעצבנות ש ... 
.. 
. 
עיצבנו אותנו , ובסוף קניתי גם אני שתי ספות קטלניות במחיר זנות . 
אני אוהבת להסתובב עם אחותי , היא אישה מצחיקה ומוצלחת ויש לה גם יכולת להוריד מחירים , שזה בכלל תכונה מלבבת , בניגוד אלי , הפלגמטית המצויה , שמתקשה להתווכח על שקל ונשדדת קבוע על ידי נהגי מוניות , משכפלי מפתחות ושאר חלאות . 
כתוצאה מהסיבוב הזה נאלצתי להכיר בגירעון זמן חמור , שהיה צריך לנצלו לצרכי עבודה . 
בנוסף קבעתי לעצמי את הראיון הזה , באיזו חברת שירותי אינטרנט שנמצאת בפיזדיולוך , אז הקדמתי . 
לא ישנתי בלילה . 
קצת נלחצתי מהראיון , אוי לבושה , קצת החתולה החליטה שנורא בא לה לשוחח איתנו באמצע הלילה , קצת קלינט החליט לדבר איתה בחזרה מתוך שינה . 
לא נורא , אמרתי לעצמי , אנוח כבר בקבר . 
קמתי בשעה לא שפויה , נסעתי בשני אוטובוסים והגעתי לפיזדיולוך האמור , שם הייתי צריכה לכתת רגליי קילומטר וחצי בכורכר - ככה זה באזורי תעשייה מתפתחים - חוויתי ראיון שלטעמי היה בינוני ויצאתי נחושה בדעתי להספיק להגיע כמה שיותר מוקדם . 
קצרה היריעה מלתאר איך תוזזתי בדרך חזרה . 
כמה התגעגעתי לקליאו שלי , כמה חול אכלתי , איך הסתבכתי , אדושם . 
נסעתי כה וכה רק כדי לגלות שהתחבורה הציבורית מפיזדיולוך למרכז תל אביב לוקה בצורה חמורה , ועל כן יש לנסוע גם לטיזנשלוך , ללכת עוד ברגל , לחכות הרבה זמן בשמש , לנשום אבק ופיח למכביר ואז להיגאל על ידי אוטובוס מצ'וקמק ולנקר בו עד כדי סימן כחול ברקה . 
אמרתי לעצמי - לא אכפת לי כלום , אינעל ראבאק , אני לעבודה הזו לא הולכת . 
רציתי לשרוט את עצמי מרוב תסכול . 
ואחרי שעתיים התקשרו אלי , אמרו ששולחים לי טקסט לשכתוב ואז נראה . 
אז אולי בכל זאת . 
אז ככה , שאין לי זמן , אני רודפת אחרי זנבי , מנסה לצמצם פערים בהיסטריה ולא מצליחה לישון . 
מחר אני שוב אצטרך לקום בשעה לא שפויה , לסבול את התחבורה הציבורית , לעבוד קשה ולהזיע . 
אני צריכה קורס לניהול זמן , ודחוף . 
יש המון קושי בנסיעה בתחבורה ציבורית . 
צריך לסבול את נוכחותם של אנשים אחרים , שיכולים להיות מסריחים , קולניים , נראים כמו מחבלים עם אללה אכבר בעיניים או סתם זקנים שצריך לקום ולפנות להם את המקום . 
אני שונאת לקום . 
אי אפשר לבחור את המוסיקה , אי אפשר לבחור את הנוף , תמיד קר מידי , או חם מידי , או רועש ובעיקר , כן , בעיקר מסריח . 
קשת של ריחות מכל הסוגים . 
ואני , חוש הריח שלי חד כשל כלב ציד , ואני מבחינה בכולם . 
אחד היתרונות בתחבורה הציבורית הוא המפגש עם משוגעי העולם . 
בכל מקום אני רואה משוגעים חדשים . 
יש את אלו שצועקים את האג'נדה הפוליטית שלהם באוזני מי שמוכן לשמוע ובעיקר באזני מי שלא , אלו שמשוחחים עם עצמם , אלו עם הטיקים , כל מיני . 
בדיוק היום ראיתי מחוץ לחלון קו חמש איש שניסה לכבות את עצמו ממשהו , טפח על חלקי גופו בריכוז רב , ניער את הבגדים ובדק שהכל בסדר . 
מאוחר יותר מחופף אחר עשה עם היד צורה של טלפון והתחיל לשוחח עם עצמו . 
היה מרגש . 
