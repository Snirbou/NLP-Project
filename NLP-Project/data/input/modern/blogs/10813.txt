( לפני שנה הייתי בחדר מסכן בקומה שניה של מגורי בנות במחנה שמונים . 
היה סילבסטר ואנחנו סגרנו שבת והלכנו לישון בתשע או עשר בערב . 
היה כיף חיים . 
המשפחות באו לבקר והביאו אוכל , שחקנו טאקי , גילי ואני הפכנו את המיטה שלי לאוהל כשתחמנו אותה בסדינים וישבנו בפנים ודברנו . 
) 2006 היתה מעפנה . 
אני לא אוהבת לעשות סיכומי שנה בגישה שלילית , אבל מה הטעם לולא הכנות ? 
לא בא לי לעשות לעצמי הנחות כי אני עוד עלולה להאמין לעצמי ולהגיע בשנה הבאה לאותו המקום , ושכה יהיה לי טוב - אני לא מוכנה לעמוד במקום דומה בשנה הבאה . 
אין לי כוח לניו יירז רזולושנז , או חרטא מהסוג הזה . 
אני גם לא באמת יודעת למה אני עושה את הסיכום הזה . 
בטח שלא כדי לציין את הדברים הטובים שקרו , למרות שהיו גם כאלה . 
אני חושבת שזה גם קצת יותר מכוחו של ההרגל . 
אני מניחה שזה באמת עניין של אזהרה , של ללמוד מטעויות , לראות מה גורם לי ליפול למקומות רעים ולעשות את ההפך , להפיק לקחים , אולי . 
אתמול בלילה פתחתי את המחברת שלי כי עלה הצורך לכתוב . 
כתבתי את התאריך , ובקלילות וטבעיות מחקתי שנתיים מהחיים . 
06 הפך ל - 04 , חשבתי לעצמי שאוי ואבוי ומהר מהר תקנתי המספרים . 
אני אפילו לא צריכה שפרויד יצחק עליי , כי אני יכולה לעשות זאת בעצמי . 
אני לא רוצה שהעט שלי יבחר שנים אחרות , אני רוצה לאהוב את השנה הזו שעומדת להתחיל , אני רוצה להיות מסוגלת להיות כאן ועכשיו בלי להתרפק על העבר ובלי לחפש פתחי מילוט ודרכים חלופיות בעתיד . 
זה באמת לא אמור להיות כל כך מסובך , אבל איכשהו הפכתי את החיים למשהו בלתי מושג ובלתי אפשרי , אין לי מושג איך עשיתי את זה , אבל כנראה שהפחדים שלי עושים עבודה טובה בלשתק אותי . 
החיים שלי מלאים בהמנעויות . 
נמנעת מעצמי , מלחיות , מלהחליט , מלזוז , אפילו מדנה אני נמנעת וכל כך גאה בזה . 
זו לא אני כאן , בחיי . 
זה הקול שלי אבל זו לא אני . 
כמו אורסולה שלקחה לבת הים הקטנה את הקול שלה כשהיא שרה . 
אני האמיתית מושתקת , מפרפרת בסנפיר הירוק שלה ורוצה לחזור למים שלה , למצוא את עצמה שוחה חופשיה בעמקים מתאימים לה . 
חלאס , אני מחליפה קידומת השנה , ואני מסרבת לתת יד לתקיעות המתמשכת הזו . 
אני מכירה עצמי כל כך הרבה יותר טובה . 
כשאני רואה את עצמי מתחבאת ומחלישה את הווליום של עצמי , שמה על עצמי מסכים ומטשטשת עקבות אני מתביישת במי שנהייתי ומעדיפה להסתכל לכיוון השני . 
לא הולמות אותי הפסימיות והציניות , לא הולמים אותי חוסר הבטחון והדימוי העצמי המעורער . 
והמשימה - למצוא את הדרך בה הופכים את כל המלים האלה למציאות . 
איך לפתוח שטיח צריך פעם אחת להחליט איך לפתוח שטיח קשה מאוד , למשוך באניצים במקומם שגופו יתגלגל במקומו או למשוך באניצים במקומם שגופו יתגלגל לאחור או לגלגל את גופו מלפנים למקומו או לֵילֵך ְ לאחור ולגלגל את גופו שטיח אליך ולראות את צורת שטיח מתרבה ולהתקל מאחור אולי . 
( יונה וולך . 
) ומה נותר שלי , כשהעולם נחלת הכלל הוא ? 
הבוקר של כולם ; קמים לאים , ואפופים אוספים תפזורת איברים רפים פורמים קורים , חוטי תנומה ומתגבשים אל תוך חלקת האור של היממה . 
ואהבה ? 
אמנם מילה ערטילאית אך עוררין אין ואין ספקות אודות קסמה ועוצמתם העילאית של מבטים , וליטופים ונשיקות . 
והקונצנזוס בדברם של קלותו , ומר כבדה של חופש לעומת עול העבודה . 
ההסכמה והידיעה את טעמו וניחוחה של מתק זכרון וסרח שכחה . 
והייחוד , האינדיבידואל , היכן יפרוץ ויתגלה הנ"ל כשפיזי , כן אינטלקטואל הם נחלתו של כל הכלל ? 
ואין לי אלא לחפש , לתור את ששלי , פרטי , ובלעדי לא מחפשת אות כבוד ולא עיטור רק את עצמי , שונה , וייחודית . 
( אני לא מהחורזים , אבל אני קוראת עכשיו את " מקום אחר ועיר זרה " , שהוא , כידוע , רומן שנכתב כולו בחרוזים . 
המוח שלי נע בעיקר סביב המקצבים של המלים כרגע . 
זה קצת מחרפן לפעמים , אבל לפחות זה נתן לי השראה , ויצא לי מה שמעולם לא יצא - שיר חרוז שלא נראה כמו משהו שכתבה ילדה בכיתה ו'.) שלשום , כמדומני , השארתי תגובה אצל אריאלה ושאלתי אם היא קראה את הספר של אתי הילסום . 
זאת מכיוון שפתאום התחוור לי שמעולם לא פגשתי מישהו שקרא את הספר באופן עצמאי , ואומר - בלי שאדחוף לו את הספר לידיים ואגיד שחובה חובה חובה לקרוא . 
ידעתי שאריאלה חובבת ספרי שואה , ולכן חשבתי שאולי היא מכירה את הספר . 
הנ"ל לא קראה את הספר , אך קבלתי שם עוד תגובה , מיונת הסלע , ששבחה את הספר ואת אתי , ואף פרסמה פוסט על אתי בבלוג שלה בעקבות התגובות אצל אריאלה . 
קראתי את הפוסט , בו הופיעו גם כמה מהציטוטים החביבים עליי בספר , ראיתי את התגובות , בהן כמה אנשים הביעו את רגשותיהם כלפי אתי , וכל זה גרם לי להרגיש כאילו פתאום אתי מתרחקת ממני , מוצאת מההקשר הפרטי שלי , והופכת ל ... 
.. 
. 
נחלת הכלל . 
זה תמים וילדותי , אבל כשמדובר בחלק כל כך משמעותי מהמטען התרבותי - רוחני שלי , בספר שהיה חלק בלתי נפרד מהתגבשותי כאדם שאני היום , אני מתקשה לקבל את השותפות הזו , את ההזדהות . 
אני יודעת שמה שאתי בשבילי לא אמור להשתנות , רק בגלל שאחרים חולקים תחושות דומות , אבל הלב רכושני , והתמימות עיקשת . 
" אני רוצה לחזור להיות ילדה בת 13 או 14 . 
תמימה ומטומטמת . 
מטומטמת כמו מלאך שלא יודע שהכנפיים שלו הן מתנה בהשאלה ושיום יבוא והן יקוצצו . 
בגיל הזה , כמו מלאך שאין לו שום חיבור לאדמת המציאות הזו , אהבתי כמו שרק ילדה - מלאך יכולה לאהוב - עם כל הלב , עד הסוף , כמו התאבדות , אין דרך חזרה ואי אפשר להתחרט אחר כך . 
אני , מסתבר , לא פחדתי לקפוץ מהבניין הכי גבוה , והייתי מוכנה לאהוב עד כלות הנשמה , לבזבז את הכנפיים שלי על מחשבות וחלומות . 
" ( נכתב ב - 22.2.2005 , היום בו התחלתי וסיימתי את " הנה אני מתחילה " ונשאבתי אחורה להסטוריה הקטנה והילדותית שלי . 
) לפעמים המטרה היא לסמוך על היותי אני , לדעת שעצמיותי אינה תלויה בדבר , ושמהותם המהותית באמת של הדברים הינה בניואנסים . 
עיניי , אישון ורשתית ועפעפיים שסוגרים עליהן , לא כך עיניהם של כל היצורים החיים ? 
אך המבט , המבע , הם מה שהופך את עיניי לשלי , אותי לעצמי , אנושיותי ליחודי . 
זה לא כאן ולא שם . 
הלק שלי שחור ומשמח אותי בכל פעם שאני מסתכלת על כפות הידיים שלי . 
אומרים שהן יפות . 
הן יפות , אני לא יודעת אם יותר מאחרות . 
אני מרפרפת על הכל במן חוסר פוקוס נעים . 
ברור שבקרוב תגמר החגיגה , אבל היא אף פעם לא באמת התחילה , אז אני סולחת ומחכה לתפנית הבאה . 
איך קוראים לזה ? 
איך יודעים כשגיל ההתבגרות נגמר ? 
זכרונות ילדות מטפסים בסולם והופכים לזכרונות מהעבר הלא כל כך רחוק שהיה קיים איפשהו בעולם אחר , ועכשיו הוא מחמיץ לי בגרון , זה בסדר . 
זה באמת בסדר . 
הכל בשליטה כל עוד הנוסטלגיה בוערת על אש קטנה והאהבות הרחוקות לא הופכות לשדים , ונשארות בגדר כמיהה שקטה , אילמת כמעט , לבלתי אפשרי . 
אני חושבת שאני כבר לא כל כך רוצה להיות אני , רק לעבור הלאה . 
אולי מתישהו השבילים שלי יובילו אותי למקום שהוא אני , כמו שתכננתי , כמו שרציתי , כמו שחשבתי שאפשרי . 
ועכשיו ? 
מה עכשיו ? 
אבל אמא , מה עכשיו ? 
עכשיו הולכים הביתה ? 
מתי נגיע ? 
עוד כמה זמן ? 
יש לי פיפי . 
אמא , יש לי פיפי . 
עוד מעט , עוד מעט . 
" עוד מעט " זה שקר גס , אל תגידי לי מה זה מעט . 
בשואה לא היה להם גם את זה , משפחה שלמה היתה חיה מזה שבוע שלם . 
למה אני לא קוראת יותר ? 
אני באמת צריכה , אם להעלם אז לפחות בשביל משהו ראוי , לא לבזבז את הזמן , הוא יקר . 
יקר מאוד . 
22:22 . 
הכל ברווזים , הכל ברווזים . 
אני כבר לא יודעת מה לבקש , מה לרצות . 
אבדתי את הזכרון של האושר . 
למה אני שואפת כשאני שואפת לזמנים טובים יותר ? 
אולי עכשיו זה הטוב שאני אתגעגע אליו מחר ? 
