זה היה יום חמישי אחד של תחילת הקיץ , ושל תחילתינו . 
לבשתי גופיה ורודה וחצאית לייקרה שחורה והרגשתי איך האביב פותח מסכים חגיגיים , מנער אבק שהצטבר על הלב . 
מהבוקר , ואולי עוד מהלילה שלפני , חיכיתי לזה . 
ורציתי . 
חשבתי איך תפתחי את הדלת ואני אתן לך יד ואקח אותך לחדר שלך , ואנשק אותך עוד לפני שתשאלי אם אני רעבה , ועוד לפני שאספר איך עבר היום . 
חשבתי איך וידעתי איך לא . 
אני מטביעה את יגוני בכוסות קטנות ומוקצבות של קורנפלקס עם חלב סויה . 
זה מצליח לעשות קצת שקט ואז גורם לי להרגיש ממש דפוקה . 
אחר כך אני מרגישה שמנה ושונאת את כל מה שאכלתי ומבטיחה לעצמי שמחר יהיה אחרת . 
לפעמים הוא אחרת ולפעמים הוא לא , ולפעמים שבוע שלם אני לא סופרת קלוריות ומרגישה שמנה ומדוכאת , ורק ביום שישי נמצאת על דיאטת רעב וצריכה בערב להשלים את הקלוריות שלא אכלתי . 
הפרסומת של היוגה העציבה אותי , ושלט הניאון שמעל חנות האופטיקה , והאנשים הרזים מדי והשמנים מדי וגם אלו שבאמצע . 
גם אלו שאני יותר יפה מהם העציבו אותי . 
אני חושבת שהייתי יותר יפה מכל האנשים שהיו באוטובוס הערב . 
הייתי אומרת שהייתי גם הכי עצובה , אבל אני לא יכולה לדעת כמה עצובים היו האנשים שם . 
במיוחד לא זה שלבש בגדים של ליצן והיו לו עיגולים אדומים על הלחיים ועל האף . 
אני מרגישה קצת כמו לפני מחלה , ואני לא יודעת אם בא לי להיות חולה . 
אני גם לא יודעת אם בא לי שתהיה לי דלקת בגב . 
אני רק יודעת שבא לי קצת אוויר , קצת חופש לקום מתי שבא לי וללכת לים ולראות סרטים ולקרוא ממש הרבה , וללכת לפילאטיס בשעות שלי . 
והכי בא לי לשכוח מהחיים ופשוט לצלול לתוכם , בלי שאצטרך להזהר , ובלי שאפחד מכל צעד . 
השדים שלי עושים עליי מנגל , מנפנפים חופשי . 
ומחניק לי . 
אני מוכרחה שיהיו לי חומות יעילות ונגישות , אני חייבת לשמור על היכולת להאטם ולהתנתק , כי ברגע שאני באמת חשופה אני מגלה עד כמה אני פגיעה , עד כמה מצב הצבירה שלי בלתי יציב , ובאיזו קלות הדמעות מטביעות אותי בשלוליות של חוסר אונים שאני לא יודעת איך לדלג מעליהן . 
כנראה שהדרך היחידה היא לנעול מגפי גומי וללבוש מעיל גשם גדול ולא להשאיר פתח לרטיבות . 
אני רוצה שזה ייגמר ואני לא יודעת מה אני רוצה שיתחיל . 
אני רוצה להקפיא כמה רגעים ולמחוק את כל השאר . 
אני רוצה כמה תמונות מוצלחות ולא רוצה לראות את הסרט , לא רוצה להגיע לרגע שבו צריך לצאת מאולם הקולנוע ולהשאר עם התחושה החמוצה הזו , שגם אם אעשה ריוויינד , לא אוכל לשנות את השתלשלות האירועים . 
התסריטאי כתב והשחקנים ביצעו , המצלמה הסריטה והעורך חתך , אני יכולה רק לשבת באולם חשוך ולצפות . 
לא מוצא חן בעיניי ? 
חבל , תשכחי שראית את הסרט הזה . 
