הייתי מדברת אליו . 
גם כשלא דיברתי . 
לפעמים הייתי מסתכלת לו בעיניים , בלי מטרה , והוא לא היה מבין למה . 
כי זה לא היה המבט המשתוקק הזה של טרום נשיקה , זו היתה תשוקה למשהו אחר . 
רציתי שיבין אותי . 
וגם אם לא יבין , שסתם יאסוף אותי אליו ויחבק . 
רציתי לספר לו משהו על עצמי , סתם משהו קצת יותר אישי אבל תמיד הייתי עוצרת את עצמי וחושבת : הוא לא יבין . 
היינו רק חודש ביחד אבל הוא ידע קצת על ההיסטוריה שלי כי החלטתי לא להסתיר ממנו שום דבר על זה . 
עוד ממה שסיפרתי לו על עצמי בערב הראשון שהכרנו אפשר היה להבין מי אני . 
בשבוע הראשון הוא גם היה עד למצברוח מאוד קשה שהייתי שרויה בו ערב אחד ואיכשהו התמודד עם זה . 
לא הכל היה טוב ויפה בחודש הזה . 
הוא טיפוס מאוד מעשי , ממוקד . 
ואני הרגשתי לעומתו כמו הרומנטית , החולמנית , חסרת עמוד שדרה . 
עלה נידף ברוח . 
כשהוא היה מספר לי על תוכניותיו ללמוד , לעבוד , לשכור דירה , הרגשתי כמו כלומניקית שלא מסוגלת לבנות לעצמה עתיד . 
בסופ"ש שעבר הייתי אצלו . 
רוב הזמן היינו בין אנשים , אבל כשהיינו לבד שוב מצאתי את עצמי מסתכלת בעיניים היפות שלו עם הניצוץ השובבי , וחושבת לעצמי : ככה זה יהיה כל הזמן ? 
לא אוכל לשתף אותו בתכנים רגשיים קצת יותר עמוקים שלי מחשש שהוא ינחר בבוז ויילך ? 
או סתם לא יבין ? 
באותו סופ"ש יצא שסיפרתי לו יותר לעומק על הדכאונות שלי בעבר , על יותר משנתיים של חוסר מעש , על לקום בבוקר ולא לצאת מהבית . 
על להפסיק ללמוד , על שנים של להיפלט מכל מסגרת . 
את הפחד מהאנשים לא הזכרתי . 
דיברתי רק תחושה קשה של חוסר שייכות . 
והוא היה מקשיב בתשומת לב אבל הפנים שלו לא היו משתנות . 
המילים כמו היו נשאבות לאיזה ריק . 
אבל אני ידעתי שהוא בעצם ערני ודרוך ושאני עומדת למבחן שאין לי סיכוי לעבור . 
הוא היה הופך והופך במילים שלי כמו בערימת פחמים ומקווה למצוא בינהם משהו , לא זהב , אבל משהו עם ערך . 
ואני ידעתי שאחרי שטף המילים שלי תשתרר שתיקה קשה וכשאתבע ממנו התייחסות , תגובה , אולי מחווה אמפטית אחטוף מטח של ביקורת ושיפוטיות במסווה של " זה מה שאני חושב " . 
ומיד אחרי זה נפרדנו . 
כי לדבריו , משהו באופי שלי גורם לו לא להרגיש שלם עם עצמו . 
כי מטריד אותו שאין לי מושג מה אני רוצה לעשות עם החיים שלי . 
באותו רגע לקחתי את זה קשה אבל בינתיים עבר לי . 
אני פשוט מתגעגעת אליו קצת . 
זה קשה . 
