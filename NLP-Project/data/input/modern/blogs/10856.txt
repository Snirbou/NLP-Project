מוזיקה של רגשות מתפרצים ותה חם בספל סגול וסווטשרט גדול וציפורניים ארוכות בסגול . 
בית ריק ואין אף אחד בחדר כשאת נכנסת בצעדים זהירים , כדי שלא ישפך התה , אבל יש הרגשה כזו ( שמחממת הרבה יותר מהתה ) שיום אחד יהיה שם מישהו . 
ואולי היום הזה אפילו לא כל כך רחוק . 
באמת , מה זה הצורך הבלתי נשלט הזה לכתוב אפילו כשאין שום דבר מעניין לכתוב ? 
אני יודעת שזה סתם ערב דפוק , ושאין מה לנתח . 
אני יודעת שסתם אין לי כוח להתחיל שבוע חדש , בלי שום סיבה באמת טובה לכך . 
אני יודעת שאלו סתם כמה דברים שהתאחדו יחד כדי לגרום לי להרגיש רע . 
אז מה ? 
שום דבר . 
מחר יהיה טוב בהרבה , ויעבור עוד שבוע , וכרגיל הכל יהיה בסדר , פחות או יותר . 
מה , יעזור להגיד שבא לי להרגיש משהו חזק ? 
שבא לי לחבק מישהו בשתי הידיים ולא לעזוב ? 
שבא לי לרקוד ולעבוד על הריקוד שלי ולהרגיש בשמיים ? 
שבא לי להרגיש שעשיתי עוד צעד קדימה ? 
כל זה יקרה בזמנו , ואני צריכה להפסיק להתרגש מהרגעים האלה של חוסר המנוחה המטרידים שגורמים לי לחשוב שיש משהו כל כך גדול ורציני מתחת לפני השטח . 
בא לי לחזור לשחק . 
זו היתה תקופה מעניינת , אז , במגמת התאטרון . 
פאק , מצאתי את הסיסמא שלי של האתר של הבגרויות . 
( : קצת תקשורת והקרח מתחיל להפשיר . 
ויש אפילו חיבוק , אמיתי . 
לא כמו פעם , כי כמעט שום דבר לא כמו פעם , אבל יש בו משהו אמיתי . 
משהו שלנו . 
אז היא חייכה והעיניים שלה מהרגע הראשון גרמו לי לרצות לעטוף אותה בין זרועותיי ולא לעזוב . 
רק כדי להחזיר קצת את הבטחון והשקט . 
היה מעט זמן ומליון ואחד הדברים שרצו להאמר התביישו פתאום ולא ידעתי מאיפה להתחיל . 
בסופו של דבר אמרתי את מה שתמצת הכי טוב את המצב ואת הכוונות , ונפרדו בעוד חיבוק וחיוך , הסכמנו שנרגיש חופשי להתקשר אחת לשניה . 
אני לא באמת יודעת איך יהיה מפה . 
צריך לבדוק ולנסות . 
לראות מה המינון הנכון ומתי ליצור קשר ומתי לשמור מרחק , ואיך לאכול את המצב החדש . 
לא אגיד שנעלמה הצריבה . 
זה מחזיר אותי אחורה ומראה איך אז ואיך היום . 
אני כן מתגעגעת , כל פעם למשהו אחר מכל המכלול הזה שהיה אנחנו . 
אני יודעת שחלק מהדברים יחזרו כשתהיה לי מערכת יחסים חדשה . 
אני יודעת שחלק מהדברים היו אך ורק שלנו והם ישארו בתוך קופסאת הזכרונות שנקראית שנה שעברה . 
על הטוב הרע והמכוער , ועל כל הרגעים המקסימים שבדרך . 
היה משהו נורא ראשוני בקשר שלנו , מערכת יחסים מבולבלת וצעירה . 
היתה שם הרבה תמימות . 
אני מפחדת שתמימות כזו כבר לא תהיה לי יותר בקשרים . 
אבל צריך להמשיך הלאה , וכל קשר יביא איתו משהו חדש . 
קשרים יתחילו ויגמרו , והכל ייאסף לתוך שק זכרונות ענק שנקרא החיים שעברתי . 
עוד קשה לי עם הרעיון הזה של קשרים כל כך משמעותיים שנגמרים ככה , פתאום , או לא פתאום . 
קשה לי שדברים טובים נגמרים . 
אבל הרי אין טעם להמשיך וללעוס מסטיק כשאבד לו הטעם . 
זה הופך למגעיל ואז אין שם אפשרות פרט ללהשליך אותו לפח האשפה . 
ירדה לי איזושהי אבן מהלב . 
אני לא אצטרך יותר לחשוש מלפגוש אותה בכל מני הזדמנויות , ואני יודעת שאם אני צריכה אני כן אוכל להתקשר מדי פעם , וזה נחמד . 
מה גם שטוב לדעת שלא היה אצלה שום כעס . 
זה פשוט מצב שנוצר והדרדר והגיע למה שהוא הגיע אליו . 
היה רק צריך לעצור את זה ולמצוא מצב חדש ונעים שאפשר להיות בו . 
שום דבר גדול ונורא . 
והלאה ? 
time will tell . 
לא כל כך נורא לי בימים האחרונים , ואני מרגישה קצת כאילו אני חוזרת לעצמי . 
