כל האהבות והפחדים והעלבונות והביקורות העצמיות נשארים בפנים , ממתינים לפיצוץ . 
מצלמה טובה , ולצלם בכל מקום וכל היום , בלי לתת לשום דבר ללכת לאיבוד , ברכה ליום ההולדת , כי קיבלתי רק אחת , להיות מסוגלת להרדם מתי שאני רוצה , לא מתי שיוצא ... ואת האפשרות לקום מחר ( היום ) אחרי שש וחצי , להרגיש שפיזיקה זו הבחירה הנכונה ( ולהמשיך לקרוא בספר ספרות של שנה הבאה ) , רק שלא תחשבו שלא טוב לי ככה , כי טוב . 
~ ~ ~ לאחרונה אמא שלי , האוטו ואני נוסעים הרבה בגהה , עם המצב של סבתא , ותמיד - לא משנה מה - מתנגנים ברדיו שירים יפים כשאנחנו נוסעים שם . 
לא רק בגהה , בעצם . 
הם מתנגנים להם מהפרדסים שלקראת צומת מורשה , ואז בפנייה לכביש חמש , דרך השטחים הריקים מימין שעם הנסיעה מתמלאים בבתי קברות או בהרי זבל ( איזה תיאור מגעיל , בחיי , אני ממש אוהבת את הכביש הזה והנוף בו נהדר ) . 
~ בנקודה הזאת אני מדליקה את אור הניאון שמעל המחשב כדי שירגיע את הבוהק של המסך , ומגלה שקל יותר לכתוב בחושך , עם הסנוור . 
האור יאלץ להכבות והעיניים לכאוב ~ התחלתי לכתוב על גהה מסיבה אחרת , בעקבות מחשבה שעלתה לי לראש דווקא בכיוון ההפוך , בחזרה , ליד גבעת שמואל משמאל והמפעל של קוקה קולה מימין . 
נסענו , אני ואמא והאוטו , והרגשתי איך שאני אוהבת כבישים מהירים . 
בלי חלונות פתוחים , אמנם , בלי רוח . 
אבל כן עם דהרה . 
אותה מחשבה הייתה שמוזר שאני אוהבת מאוד כבישים מהירים וגם אוהבת מאוד טבע . 
זה אמור להתנגש , לא ? 
היה הרבה יותר קל , אני ממשיכה לחשוב , אם הייתי אוהבת לחלוטין רק צד אחד של המטבע . 
היו לי אידיאולוגיות באמת והייתי יכולה להילחם עליהן בלב שלם , הייתי טבעונית וטבעית וטובעת או שהייתי עירונית ומעורה ונחנקת . 
מצד שני , אולי הגישה ( זו לא גישה , ככה יצא , כמו תמיד , נולדתי בעיר הזאת ונרשמתי לתנועת הנוער ההיא ) של לאהוב את הכל היא העדיפה מבין השתיים , ומי צריך אידיאולוגיות . 
שתי נקודות קטנות בשביל עצמי : - בערך שבוע אחרי שהתחילה המלחמה , שלחה לי חברה לינק לכתבה שבה צוטט נסראללה באומרו משהו בסגנון 'אני עומד לשלוח טילים שיהרסו כל סנטימטר בתל אביב ' . הפחד האוטומטי לא היה עליי , וגם לא על חיי חבריי הטובים ובסה"כ רוב האנשים שאני מכירה . 
פחדתי על העיר שלי . 
- מתישהו שוב , בזמן המלחמה , ערד ניר ( או שאולי זה היה גדי סוקניק ? 
) הגיש את מהדורת החדשות בחוץ , בצפון , ומאחוריו הייתה שריפה על צלע ההר . 
גם עליה הוא דיווח . 
על מראות הבתים ההרוסים משני הצדדים יכולתי להסתכל , שמות ההרוגים ( לצערי , בהיעדר היכרות או סיפור או תמונות ) היו פשוט שמות , אבל כשהופיע פס האש הדק על המסך , ברקע , הסתרתי את הטלוויזיה מאחורי אצבעות כף היד . 
