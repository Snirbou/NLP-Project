באוגוסט 2008 , 5:45 בבוקר , השמיים צבועים בזוהר תכול בלתי טבעי . 
אפילו הצל שאני מטילה הוא כחול אפל . 
העננים סגלגלים ופרושים ואני לובשת סווטשירט עם לוגו . 
פנסים מהבהבים בכתום , ואני חושבת שזה מעט פחות גרוע משהיה בפברואר 2008 , ב - 5:45 בבוקר , כשהגשם ירד והשמיים היו שחורים משחור . 
אני סופרת לאחור בטבלת היאוש שחקוקה לי בתוך הראש . 
מסמנת איקס על עוד משבצת דמיוניות בלוח . 
עוד ארבע פעמים , או שלוש וחצי אם תרצו . 
אחר - כך יגיע ספטמבר , ואני אשחק בהעלמות שתהפוך לאמיתית בחמישי לחודש , ותגמר מוקדם מדי או אולי הרבה יותר מדי מאוחר . 
תלוי במצב הרוח ובמצב השמש , ואולי גם בסידור המיטות במטר על מטר , שיהיה החדר שלנו . 
הציפייה למשהו שיסתדר הופכת לסיוט הכי גדול שלי . 
אני מודעת לכך שאת כל הביצים אני מניחה באותו הסל , יוצאת מתוך נקודת הנחה שלונדון תהיה מדריד , או אפילו טובה יותר , מפני שהפעם לא אתגייס פחות משבועיים מהיום שאחזור . 
לא אצטרך לבכות את כל הדרך לשדה כאילו נגמרו חיי . 
שאכן נגמרו מעט ב - 28 לאוקטובר 2007 , אבל בעיקר נגמרו ב - 18 לאוקטובר 2005 . 
עושה רושם שהמחצית השנייה של אוקטובר רעה אלי . 
יום ההולדת שלי חל בחציו הראשון , ובשני אני נוטה למות בכל מני מיתות שונות אך דומות . 
אני נזכרת איך גם אז לא היה לנו טוב ופחדנו . 
היה אחרת , היו לי כוכבים בעיניים והייתה יותר הדחקה , אפילו אופטימיות , אפשר לומר . 
האהבה שלי הייתה מפוזרת ולא בטוחה . 
רציתי בהינף אחד של סכין לחתוך מה שנדמו לי כגידולים . 
חשבתי שניתן , אך התברר שהיו אלה שלוחות של איברי , אולי אצבעות , או חדר של לב . 
אני לא אכתיב את הקצב או אקבע את הטון , ולא עומדת לבקש את מה שלא יכולים לתת לי . 
אני מבינה ומקבלת בלי תנאים מקדידים , וגם עם , וגם על אף וגם הכל . 
אני לא זוחלת מתחת לאף שמיכה , ולא מושכת כר מעל ראשי , אבל אקח צעד אחורה אם זה יהיה רצונך . 
הזמן , מתקצר והמשקעים התגבשו לפני שהספקנו לשים לב . 
אני מאמינה שאפשר לנקות ולקרצף , בסוף ישארו רק שריטות דקות . 
אם נחרוט אותן הן יהיו עמוקות יותר . 
אבל הכי חשוב שאם אנחנו שם אז שנהיה שם , בעצמנו . 
לא רוחות רפאים שרודפות אחרי צללים וזכרונות , אלא אנחנו ממש . 
הוא - מכנסי פשתן בצבע ב ז' עם שרוך . 
סיגריה לא דולקת בפיו . 
ארוכה , לבנה , לא עשן ולא אפר . 
מדשדש על השדרה בנעלי אצבע פלסטיקיות , בועט בעלים מתים , חומים . 
עיניים לרצפה , מבט מהורהר . 
אם היית נוהגת את - היית מושכת שמאלה עם ההגה , עולה על המדרכה , אולי עוקרת את הגדר שבשוליים , דורסת כמה אנשים בדרך . 
פותחת את החלון ומעבירה יד בשערו . 
מעניין אם הוא עצוב . 
את אוהבת אותם ככה , ארוכים , חלולים . 
כשהם מושכים לך את היד ומבקשים שתקפצי מהגג . 
את קופצת . 
בסוניה תחת העץ יש מעט מדי אור . 
זה עשוי להיות רומנטי באם הייתי רומנטיקנית , אלא שאני לא . 
אני הייתי עשויה להיות יפה או מכוערת , אך לא ניתן לראות דבר . 
הוא יושב במרפסת שלו . 
עברה כמעט שנה ואני מאוד רוצה שהוא ירכין את ראשו ויראה אותי , על אף שזה כבר לא באמת משנה . 
אני לובשת סקיני ג'ינס צהוב ומרגישה כמו הקונדומים שהכריחו אותי לחלק בעבודה לרגל ט"ו באב . 
אני לא רוצה אליו הביתה ולא מרשה לאף אחד לגעת לי בתחת אם הוא סטרייט . 
איכשהו החיים שלי מסתדרים כך שאו שאני לא הולכת לאנשהו המון זמן , או שאני הולכת אליו בתדירות מוגזמת למדי . 
העבודה למשל , לקום ארבע פעמים בחמש בבוקר לא נשמע לי להיט . 
גם לא שתי שבתות ברצף , אבל היי , היו לי לימודים והייתי חולה . 
לפחות שם אני יכולה להיות מהממת בעיני כולם . 
במציאות אני שותה כוסות מים והפוכים על סויה . 
אני לא באמת מכורה לאייס קפה , למרות שכבר חודשים אני חולמת על סטארבאקס שיכנס לחיי ולדם ויגרום לי לחייך חיוך עקום וביישני , ובמבט חודר אתועד במצלמה . 
על קינג ג'ורג' תמיד קורה משהו וזונחים אותי מוקדם מדי . 
בדיוק כשאני מסכימה להסיר מסיכות ולתת לאנשים צוהר אל תוך הנפש ההו כה עמוקה וקודרת שלי . 
הם מלווים אותי הביתה והם תמיד בחורים , חוץ מתמר שמלווה אותי הביתה מאלנבי , ואנחנו נזכרות באפיזודות נשכחות שנקברו איפשהו בורדים של הגן הבוטני . 
את בכית כשאני עוד חלמתי על בחור וערסל , והיום זה לא אכפת לי יותר , חוץ מהפנטזייה שנתקעה , וכל השורות הנפלאות שיכולות להכתב על כך . 
אני מוכרחה לגבש לי נובלה , אולי אפילו רומן . 
