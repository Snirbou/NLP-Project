אני אוהבת את העובדה שהפעם הלבד הוא לבד אמיתי ושמותר לעשות כל מה שאני רוצה . 
ללכת ברחובות החשוכים ולבחור בכל הסמטאות הצרות רק כי מתחשק . 
אפשר לנעול את כל החלונות בבית ולקחת אוטובוס ומונית , אולי גם מטוס . 
אני יודעת שאני מסוגלת , אבל אם יש לי אלטרנטיבה אני בוחרת להסתמך עליה . 
תמיד רצה קודם לשמלתה של אמי ונכנסת תחתיה . 
אלא שמתישהו התהפכו היוצרות ואני כבר גדולה מדי . 
היום זאטוטים נדבקים לסקיני ג'ינס שלי , ואפרוחית חוסמת לי את הדלת כשאני רוצה לצאת . 
אני קונה כרטיס לרכבת וקוראת את הספר תחת האורות העמומים . 
מוציאה מהתיק תמונות שעושות לי לחייך באמת , ומתגעגעת באושר . 
לא רק לפרצופים המביטים אלי , אלא גם לאנשים שאין לי תמונות שלהם לקחת איתי , מלבד אלו החקוקות בזכרון . 
לאחרונה למדתי שאפשר להתגעגע למישהו אפילו כשהוא עומד מולך . 
ביום כיפור ההוא ישבתי לו על הברכיים וצחקקתי כילדה . 
הייתי יפה וזוהרת , והוא הביט לי אל תוך המחשוף שנפער עמוק מדי בחולצה הפרחונית . 
הרגשתי שלעולם לא אהיה בשבילו מספיק . 
ידעתי שהטיול שלנו בין העצים והמיטה הרכה בשנה שלפני נצבעו בקסם המיוחד של הבגידה . 
לא ידעתי מה לעשות מלבד לעפעף בעיניים במהירות . 
לכן כשקילף את הג'ינס מעל הרגליים שלי , עצרתי את נשמתי והתפללתי שאהיה מושלמת , אלא שאין דבר כזה - שלמות . 
אם הוא אהב משהו זה לא היה אותי , אולי רק את הנערה שהוא שמר בזכרון . 
כלום לא היה בסדר , חוץ מהרגליים , אבל רגליים זה לא הקטע שלו . 
הבנתי שאם ברצוני להשאר מיוחדת , אצטרך משהו מלבד התחסדות . 
לימדתי אותו להתנשק בעיניים פקוחות ולנשוך ואף פעם לא לסמוך על בחורות , כי הן כלבות . 
בבוקר הוא היה הכלב , כשסילקתי אותו לדרכו בלי נשיקה ובלי כוונה לראותו שוב . 
כשבסוף חזרנו הוא שכח מהמגרעות , שטרחתי להצביע עליהן אחת אחת בפינצטה , בסדר של פעם . 
הוא אמר לי שאני מטומטמת , ואמרתי לו שלא ידאג , שלמרות הכל אני אוהבת את עצמי מאוד . 
הזכרתי לו שזה בכלל הוא שאמר את כל זה , והוא טען שכניראה היה ילד קטן או ממש אידיוט . 
הוא היה שניהם , וכזו הייתי גם אני . 
מיד אחרי שניגב את הדם עם הידיים ביקשתי שילך , ונעמדתי במקלחת לשטוף את הלילה הזה מעלי . 
חלק מזה הגעיל אותי , אבל חלק אחר דווקא גרם לי לחייך . 
הרגשתי שעדיין הוא אוהב אותי , שעדיין אני האחת בשבילו . 
במרץ עמדתי בז'קט מעור והוא חיבק לי את הכתפיים , אמר שתמיד יש לי איזה כוח מיסתורי עליו . 
הודעתי לו שזה מוכרח להפסק והוא סרב להבין . 
הוא ביקש שלפחות נשאר ידידים ואמר שאם אצטרך משהו שאתקשר . 
הרוח ליטפה אותנו והיינו מעט שיכורים . 
ליפסטיק הדובדבן שלי נמרח לו על הפנים והזיפים שלו שרטו אותי בתמורה . 
מובן שהאמנתי לו בתמימותי , אלא שהוא לא ענה . 
הוא הופיע רק בזמנים שלו עם השאלות שלו . 
בעיקר רצה לשאול עם מי בדיוק שכבתי . 
וברגע שהחלטתי שנמאס לי מהכל , הוא החליט שיום כיפור זה היום שלנו . 
לראשונה חלקתי עליו . 
לו רק הייתי יכולה למזוג את התווים אל תוך מילים ולנגן סיפור . 
אלא שהמילים לעולם אינן מספיקות בשביל להסביר את תחושת המחנק בגרון שהמנגינה מצליחה איכשהו ללכוד כבצבט ולהדק . 
ולהדק . 
השירים הם כולם מלנכוליים , כמו הימים האחרונים שעוברים עלי . 
מזדחלים בשעמום של פילאטיס וקפה קפוא , שמקלים על כאב של גרון מלא מוגלה , אך לא על נפש שרוטה . 
אני מנסה לשכנע את עצמי שהכל יסתדר לטובה , אבל התחושה של הבזבוז האיום ממאנת להרפות . 
כיצד ייתכן שלא זזתי בשנתיים האלה לשום מקום ? 
כל התובנות בעולם לא הובילו אותי לעבודה מסודרת , ללימודים פרודוקטיביים , לריקוד , לבמה , לקשר שיחזיק מעמד , או לרשימת חברים שתגן עלי מפני הבדידות האיומה . 
בעוד שנתיים אמצא את עצמי מתחילה מהתחלה , מגששת בעיוורון אחר הדרכים שכבר הלכתי בהן . 
אינני יכולה להמנע מהתסכול הנוראי הזה . 
איך ייתכן שזה קורה לי ? 
למה אני צריכה למצוא את עצמי במקום הלא נכון בזמן הלא נכון שוב ? 
ולמרות שהחלטתי שכך זה יהיה , אני פשוט לא יכולה להיות מאושרת . 
