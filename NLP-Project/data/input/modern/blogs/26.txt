הייתי הילד הכי בריא בכיתה . 
אמא שלי אחות , אבל לא בגלל זה לא הייתי חולה . 
כלומר , כן בגלל זה , אבל לא בגלל שהיה לה ידע מדהים בתרופות או משהו כזה . 
האמת הפשוטה הרבה יותר כואבת . 
באותם ימים שהייתי לובש את פרצוף ה " אמא , אני חושב שאני לא מרגיש את הלב שלי דופק " היא היתה נועצת בי מבט חודר ואמרה : " אתה באמת נראה לי קצת חיוור " . 
אמרה ונעלמה לרגע . 
דקה אחר כך , חוסם הוורידים כבר היה מלופף לי על היד , והיא לקחה לי דם . 
" שהרופאים יסתכלו " , היא אמרה . 
הייתי הילד הכי בריא בכיתה . 
ופחדתי ממחטים . 
בצבא לא הסכמתי להתקרב לאינפוזיות . 
רק מהפחד להתייבש שתיתי מימיות שלמות . 
וגם ליקקתי את המים המגעילים מהפקק של המימיה . 
אלה עם הטעם של משחת שיניים . 
כשהחובשים חיפשו קורבנות אני התנדבתי לתורנויות מטבח . 
כשכולם 'נפלו פצוע' , אני רצתי קדימה . 
פעם , מפקד הצוות בא אלי ואמר לי : " בוא איתי . 
קודם ישימו לי אינפוזיה , תראה שלא קורה כלום , ואז אתה " . 
באתי . 
היתה לי ברירה ? 
העניין הוא שהחובש החטיא לו את הוריד . 
הוא החוויר , ואני ברחתי . 
פראייר אני לא . 
וגם אותו יום שישי . 
כשעמדנו לפני האוטובוסים שיקחו אותנו הביתה . 
המ"פ נעמד לפני כולם ואומר לי : " פול פצוע " . 
נשארתי עומד . 
הוא איים עלי בשבת . 
אבל הוא לא ידע שאם ישימו לי אינפוזיה , אני אתעלף , וממילא אשאר שבת . 
אז נשארתי לעמוד . 
הוא נשבר ראשון . 
פראייר אני לא . 
פעם אחת הסכמתי לתת דם , וזה רק בגלל שבתי החולים מתנים ניתוחים בתרומת מנות דם של הקרובים . 
וגם קוים אדומים חוצים לפעמים . 
העניין הוא שבזמן האחרון אני מרגיש שהגוף שלי מתחיל לבגוד בי . 
אבא שלי קנה מחשב . 
לפני שלושים שנים הוא קנה לי טרקטור צעצוע . 
צהוב אדום כזה . 
עם גלגלים גדולים והגה . 
הצטלמתי איתו בחצר . 
ושכחתי אותו שם . 
גנבו אותו . 
את הטרקטור זותומרת , לא את אבא שלי . 
נשאר לי רק צילום של ילד עם תלתלים וחיוך מאושר , וטרקטור חדש בגוונים של אפור . 
אומרים לי שהוא היה צהוב אדום . 
ושאני תמיד שוכח דברים . 
לפני עשרים שנים , אבא שלי קרא עיתון במיטה ואני הצקתי לו עם שעורי בית . 
בשאלה השלושים הוא אמר לי שאני לא מבין כלום . 
והסתובב . 
לפני שבוע אבא שלי קנה מחשב . 
הוא קרא לי שאסביר לו איך זה עובד . 
בשאלה השלושים הרמתי ידיים . 
אמרתי לו שהוא לא מבין כלום . 
ושירשום . 
כי הוא שוכח הכל . 
אני חושב שאני נעשה דומה לאבא שלי . 
אמא'לה. 
