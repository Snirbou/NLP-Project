" סוויפט סוויפט " עושה האייס קפה בעודך מנסה לשאוף אותו דרך הקש המזורגג . 
יקירה , את מוכרחה להתחיל לקנות במקום אחר . 
שישה עשר שקלים , ובמקום קפה רק אוויר . 
וכל - כך בא לך להסיר את המכסה מכוס הפלסטיק הקטנה ולשתות את הכל בלגימה אחת . 
אבל לשתות ככה , את חושבת , זה להרוס לעצמך את המרקם . 
חוץ מזה שלשתות מהר מדי גם עושה כאב ראש , וגם הדרך היחידה שבה לא תרגישי שהחלב מקולקל , זה אם תקחי שלוקים קטנים . 
קשה להיות מנומסת כשאת חורקת " סוויפט סוויפט " . 
חכי עד שתגיעי הביתה לפני שתסתערי על הקפה . 
את לא רוצה לשחזר נעיצות מבטים מאנשים זקנים , שיבהירו לך שאת צעירה זבת חוטם עד מאוד . 
בבית תוכלי להרעיש כאוות נפשך , ואפילו תוכלי לרוץ מיד ולהקיא את המשקה החמוץ . 
כן , ישתלם לך לחכות מספר דקות . 
הו , למה את אף פעם לא לומדת ? 
למה את מתעקשת לשתות עד הסוף ? 
אז בסדר , חבל על הכסף , חבל על הדרך הלא טריוויאלית בכלל , שהלכת במו רגליך , אבל זה שווה לך הרעלת קיבה ? 
וברור , ברור שתבואי גם מחר . 
הרי איך תוכלי לעמוד במחשבה שאולי יהיה שם הבלונדיני שלך עם האף הסולד והעיניים הכחולות , שיגיש את הכוס יחד עם חיוך ענק רק בשבילך . 
ואת תמשיכי לקוות שאולי בפעם הבאה יהיה לך מספיק אומץ בשביל להודיע לו שהוא עומד להיות בעלך , ושלא מעניין אותך מה הוא חושב , כי את כבר ממש סגורה על זה . 
בחוסר תשומת לב מוצאת את עצמי תמיד חוזרת לשיר הקדום ההוא , שלמרות שיותר משהיה , לא היה , צרוב לי בראש יחד עם כל האסוצאציות הנכונות , ונשלף מעצמו בכל פעם מחדש . 
בעוד פחות משבוע זה קורה . 
דוחקת את אצבעות רגלי לתוך נעלי בלט ורודות . 
הלבנות נעלמו . 
נעמדת בסמוך לבאר , מול המראה . 
מתבוננת כמעט בחרדה בברך החורקת והבלתי משומנת שלי . 
בבקשה שלא תפול פיתאום או תתפרק לחתיכות קטנות . 
כורעת עמוק לתוך פלייה . 
הכי עמוק שטווח התנועה האומלל שלי יאפשר . 
אני כל - כך מתרגשת . 
וגם מתה מפחד . 
רוצה להרגיש את הלב נוזל לתוך התחתונים כמו בחלומות על נפילה . 
כמו בסרטים רומנטים עם עדויות לאהבה , שמועכים את הפנים של הבטן . 
שזורעים בכל חלקי הגוף גרגירים שינבטו ויגדלו - יהפכו לפרפרים קטנים עם כנפיים מלטפות . 
כבר כמעט ששכחתי את התחושה ... 
.. 
. 
מתעוררת , לא מאמינה שכך הצלחתי להקדים את השעון המעורר . 
9:30 ואין צורך לקום מהמיטה בחצי שעה הקרובה . 
כשלא עושים כלום ישנים פחות , אני מהרהרת . 
מושכת את הספר שמונח על השולחן לידי . 
מתכרבלת עמוק יותר בתוך השמיכה החמה ובולעת את המילים . 
תוך עשרים דקות אני מפשירה . 
מחליקה לתוך נעלי הבית של הדובונים וצועדת לאמבטיה , סידורים של בוקר . 
מדליקה תנור ומתיישבת על אסלה סגורה , רק שאספיק עוד פרק . 
הפרקים קצרים . 
מתבוננת בשעון ומתרגזת ששוב אני מאחרת . 
נוזפת בעצמי . 
הרי איך אפשר ? 
ועוד כשקמים כל - כך הרבה לפני הזמן . 
מה בער לי עם הקריאה ? 
נרגעת כשמסתבר שבעצם שעה מוקדם יותר משהיה נידמה לי במבט ראשון . 
חוזרת ותוחבת את אפי בדפים . 
אחר - כך מתנפלת על הארון בשקיקה - התאמות צבעים יקרות מציאות . 
מושכת סוודר , מכנסיים , חצאית קטנה מעל , גרבי ברך . 
בוחרת מגפיים ירוקים כמו הפסים של הסוודר , מרופדים בפרווה סינטטית . 
צולעת לעבר המטרה , מתלוננת שמאחורי הרגל דוקר - עוקץ כזה . 
מתעלמת וממשיכה , כי זה לא יעזור . 
'מונית' ממלמלת בשפתיים קפוצות , ומחליטה להתמודד לבד . 
הרי מתישהו צריך להתמודד . 
מגלה פיתאום שחצי דרך עברה , וכבר אי אפשר . 
יש עוד זמן , אני לא מאחרת . 
מדמיינת דימיונות ואנשים שאפגוש . 
ברור שזה מתברר כלא נכון , אבל בכל זאת פוגשת מספיק אנשים של מצב רוח טוב . 
חיבוקים קטנים וחילופי דברים מהירים , ואני נפלטת בחזרה לרחוב . 
לאט לאט , לא צריך למהר . 
בפינה פוגשת את אמא . 
מתיישבות לקפה . 
אייס קפה וסנדוויץ ' טונה , לחם כפרי . 
אמא לוגמת מרק בטטות ואני גונבת לה . 
זיתים שחורים ושיחה קולחת . 
מלצרית עם שיער אדום שבודקת שהכל בסדר . 
VIP טריטמנט . 
שעה - שעה וחצי ואנחנו נדחפות לתוך מונית . 
מרכלות , ברור . 
בבית סידרה בריטית שהדודים שלחו ב DVD שלא יהיה לי משעמם . 
Bloke - בחור , כך אומר המילון . 
כל יום לומדים משהו חדש . 
אני למשל למדתי שאנגלית בריטית ואנגלית אמריקאית הן בכלל לא אותו דבר . 
חוץ מזה למדתי שיש לי בעיה עם עצבים . 
העצבים שבברך ימין , זאת אומרת . 
אני לא מרגישה אותם . 
גם לא כשאני שורטת את עצמי או מורידה שיערות . 
טלפונים שמעודדים אותי . 
וחוץ מזה ? 
נוסטלגיה מטפסת לי בגרון . 
אני כבר מתגעגעת לעצמי של פעם , ואולי גם לכל מיני דברים שיפיתי אותם בראש . 
אבל גם אופטימית , כי אני מוקפת באנשים שאני אוהבת , ובהרבה תוכניות . 
ובקרוב , כך אני מקווה , אוכל להתחיל תקופה חדשה בחיים . 
תקופה טובה יותר . 
