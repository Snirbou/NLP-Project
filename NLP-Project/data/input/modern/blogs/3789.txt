על ארבעה דברים הסבל העולמי עומד : מלחמות , עוני , רעב עולמי וכמובן ארוחות משפחתיות . 
השלושה הראשונים לא באמת חשובים על כן לא אבזבז את זמני על התמקדות בהם , מה גם שכל השלושה הראשונים עוד איכשהו נסבלים . 
אני טיפוס נאיבי . 
כל פעם מתרגשת מחדש כשמגיע החג . 
לפני ראש השנה הזה אפילו נכנסתי חזק ל " רוח החג " ופליילסטתי לעצמי בווינאמפ מחרוזות שירי חג שלא היו מביישות צמד גננות חמושות אקורדיון בגן של נעמ"ת . 
וכך בין דידוי אחד לשני לצלילי " בשנה הבאה נשב על המרפסת " יצא לי לחשוב . 
כמו כולם חשבתי על כל השנה האחרונה שחלפה , חשבתי על זה שהשנה הזאת הייתה כל כך לחוצה שאולי באמת כדאי שאני אפרוש לאיזו מרפסת בלילה ואתלהב מלווייני ריגול בשקר עצמי שהם כוכבים נופלים , הייתי סופרת ציפורים אבל אפילו הן לא מסוגלות לסבול את הזיהום אוויר שהולך פה . 
אני בטוחה שגם אהוד מנור ז"ל חשב על האפשרות להוסיף את זה לשיר אבל לכו תלמדו ילדים בגן לשיר " בשנה הבאה נשב על המרפסת ונספור צלחות לווין בשמיים " , זה גם לא מתחרז עם המשך השיר " בין הבית לבין השדות " . 
אני משערת שבסופו של דבר המשורר בחר את הבחירה הנכונה והנה לנו שיר קאלט . 
והנה הגיע ערב החג . 
נכון יש את הקטע הזה שמשהו כואב בגוף , או שיש מחלה אבל באותו יום שהבעיה חולפת כבר שכחתם כמה שזה כאב ? 
ככה זה אצלי עם ארוחות משפחתיות בחגים . 
כואב - אבל משום מה אני ממשיכה ללכת לשם . 
זה סוג של מזוכיזם - רק בלי החלק הכיפי של זה . 
אז נכון , לראות את סבתא שלי עם מצבטי פטמות הוא לא הדבר לא ייחלתי מכל , וזה בטח לא מה שיהפוך את הארוחה המשפחתית לכיף , אבל לקצת סימפטיה אנושית דווקא כן קיוויתי . 
כעיקרון , זה לא יהיה נכון מצידי להגיד שכל הערב עם המשפחה הוא סבל . 
הרגעים במעלית דווקא נחמדים . 
הבעיה מתחילה מהרגע שיוצאים מהבית . 
הנה ... רגע ... זה מתקרב .... איזה מזל שזה הגיע לשנייה דאגתי שזה לא יבוא : הריב הראשון ! 
אם יש משהו שהמשפחה שלי מצטיינת בו מלבד פתרון תשחצים בעיתוני סוף השבוע זה ריבים , לאוטו יש דלק שמזין אותו , לצמח יש כלורופיל , אצלנו במשפחה אלו הם הריבים שמעוררים את כולם לחיים . 
הריב הראשון החל עוד לפני שרגלינו דרכו במעלית ! 
לפני שסבתא ואימא שלי בכלל נפגשו ! 
והקטע הכי אבסורדי הוא שהן אפילו לא רבו תוך כדי תקשורת אחת עם השנייה , הן רבו דרך אבא שלי , בזמן שהוא דיבר עם סבתא שלי בטלפון . 
כמובן שכל האווירה בבית כבר הייתה טעונה בטרם היציאה . 
" לא נורא " , אמרתי לעצמי " אנחנו ננסה להמשיך וליהנות " . 
לבושים במיטב מחלצינו יצאנו לדרך , לא לפני שאבא שלי החליט להביא בתור מתנה לחג לדודה שלי זר פרחים בגודל של הגן הבוטאני וכמובן שהוא ישים אותו מאחורה שיתפוס את כל המושב האחורי שאפילו לפלוצים שלי אין מקום לזוז . 
נסענו . 
ליתר דיוק , טסנו . 
בדרך כלל אבא שלי נוהג ואז הכל סבבה , הבעיה הייתה שאימא שלי הייתה מופקדת על ה 16 F , כלומר , זה אוטו פשוט אף אחד לא ממש טרח לעדכן אותה . 
הגענו לבית של סבא וסבתא לאסוף אותם , אם לרגע חשבתם שהגן הבוטאני שבספסל האחורי החליט להפוך עורו ולהתכווץ או להפוך לפחות למשהו מועיל כמו גזר גמדי ( לפחות זה אכיל ! 
מה הקטע בלתת מתנה משהו שגם ככה נרקב אחרי יומיים ? 
) טעיתם ! 
סבא וסבתא נכנסו לאוטו . 
אני יושבת במושב האחורי ביניהם . 
עלי ברכיי מונח הספק ג'ונגל ספק ספארי קנייתי ( שכשחושבים על זה במבט לאחור הוא גם די מזכיר את הייצור מ " חנות קטנה ומטריפה " ) כאשר כל דאגותיי באותו רגע מסתכמות בחרדה למלבושיי החדשים שקניתי במיטב כספי ההורים המהווים מעין תחליף לעובדה שחוץ מ " היי " ו " ביי " ו " אני צריכה כסף לאוטובוס " אנחנו לא ממש מתקשרים לאחרונה . 
סבא , האדם שרצף המילים " כרס בירה " נכון לגביו , אם מדובר על בירה שמאוחסנת ברגעים אלו בחבית , ישוב מימיני . 
סבתא , שגם אצלה תמו עם גילוי הפניצילין ימי ה " חיטוב - בשישים - יום - עם - קלאודיה - שיפר " יושבת משמאלי . 
לסבתא נשברה הכתף , יש לציין כמובן שייעודי בחיים פרט לכתיבה בבלוג , הוא להוות משענת מרפקים אנושית , אני לא אתפלא אם זה גם מה שראו באולטראסאונד לפני שנולדתי וזו הסיבה הסופית שהחליטו ליילד אותי מלכתחילה , אני כבר רואה את הרופא המיילד אומר לאמא שלי " גברת , אני שמח לבשר לך שנולדה לך משענת מרפקים בריאה " . 
כך יצא שבמשך כל הנסיעה נסעתי כשפרצופי תחוב בין עלעלי יערות הגשם של ניו זילנד , מרפק שתקוע לי עמוק בצידי הבטן כיאה למשענת מרפקים מוסמכת שכמותי ושני מתאגרפי סומו מצדדי . 
הרטינות לא אחרו לבוא , השילוב שלי פסי האטה שמהווים עבור אמי המלצה בלבד בתוספת נסיעה במהירות הקול היוו עבור שאר נוסעי הרכב עינוי אינקוויזיצי מתמשך , ולוו בטרונות לאורך כל הנסיעה שרק גררו עמם עוד ועוד ריבים בקרב נוסעי האוטו הממורמרים . 
לאחר ניסיונות שווא מצידי לכונן שלום בית - אוטו בקרב ציבור הנוסעים , הגעתי למסקנה המתבקשת שפשוט עדיף לשתוק וליהנות מהשקט . 
בשעה טובה , לאחר סדנת הויפאסנה המאולצת שעברנו בנסיעה ( אני דווקא נהניתי מהשקט ) הגענו לדודים שלי . 
כמובן שכולם כבר היו עצבניים ורעבים . 
בן דוד שלי החליט שהוא חייב להדגים עלי את כל הדרכים לשבירת קרש בקראטה ( ידעתי שאני שטוחה אבל עד כדי כך ? 
? ? ) בת דודה אחרת שלי החליטה שזה מאוד מצחיק להפליץ ליד שולחן האוכל וכל תחנוניה של דודה שלי לגרום לה להפסיק עלו בתוהו . 
בן דוד אחר סתם צרח כל שנייה . 
מצאתי את עצמי יושבת בשולחן , מביטה סביב ולא יודעת אם לבכות או לצחוק . 
לגמתי את כל בקבוק היין שהיה שם ולשנייה אחת היה לי שקט . 
נרדמתי . 
חזרנו הביתה , האוטו היה ריק כי סבתא שלי לא הסכימה לנסוע עם אימא שלי והייצור המפלצתי שיצא מחנות קטנה ומטריפה הושאר אצל דודה שלי ( אני לא לוקחת אחריות ) בגלל הבעיות שמיעה שנוצרו לי מהצווחות של בן דוד שלי גם היה לי שקט ( ומדי פעם כזה טייייייייייייייייינג מעצבן כזה באוזן ) רצף החוויות הללו רק הוביל אותי למסקנה אחת : חגים הם הדרך של אלוהים לגרום לנו להתפלל אליו . 
ברגע שהסיוט הזה שנקרא " ארוחה משפחתית " נגמר , מצאתי את עצמי ממלמלת ללא הפסקה " תודה לאל " . 
