מראש אני אגיד - הפוסט הזה לא טוב בשום מובן . 
הפוסט הזה מורכב מדברים שצריכים לצאת לי מהראש , דרך האצבעות , ולנחות במקום שיסדר לי אותן . 
קטעים - קטעים של תלונות שבסופן אני מקווה להרגיש נקייה יותר . 
זה הכל בינתיים . 
החורף לא מחמיא לי . 
אני לא מרגישה יפה כשהגוף שלי מוסתר בשכבות על גבי שכבות , שכבות שמרגישות כמו עוד עשרה ק"ג כל אחת . 
אני אוהבת את הגוף שלי צר וקטן בגופיות דקיקות וחצאיות מיני שמכסות רק את מה שצריך . 
חבל שהבנתי את זה רק בסופו של הקיץ , ועכשיו לצאת בצורה כזו החוצה זו סכנה ממשית . 
הדבר היחידי שקוסם לי בחורף אלה לילות של ברקים , רעמים וגשם סוחף עם כוס תה , בבית . 
כל השאר לא עושים לי טוב . 
לא אוהבת כשאני רוצה ללכת מכאן ואין אופציה כזו , כי יש גשם . 
לא אוהבת ללבוש מעילים משמינים ושכבות על גבי שכבות , שמסתירות את כולי וגורמות לי להראות כמו גמדון אמיתי . 
החורף הזה מתסכל אותי , כנראה שאני ילדת - קיץ אחרי הכל . 
לישון בתחתונים זה נעים גם מתחת לפוך , אבל כשיוצאים ממנו מכת הקור לא שווה את זה . 
הכל ממש חלש עכשיו , וזה בהחלט מתבטא בכל מילה ונקודה בפוסטים האחרונים . 
הכתיבה לא זורמת , אבל גם אני לא . 
הגוף שלי עייף בלי שום סיבה ממשית . 
האף שלי נוזל בצורה לא חיננית . 
הנשימות הופכות לשריקות קטנות ולא נעימות . 
דברים פיזיים קטנים שכאלו שמשפיעים על כל מה שרק אפשר . 
מתחשק לי לגזור את השיער לקצר , לצבוע לבלונדיני מחומצן ממש או ג'ינג'י כתום מזעזע ולהיות ככה שאף אחד לא יזהה אותי . 
הייתי עושה את זה ממש עכשיו אם השיער שלי היה כזה שמאפשר לי לעשות שינויים קיצוניים . 
אתמול היה יום לא הגיוני בכלל . 
אני מתארת לי שהוא שיקף לרגעים את הבן אדם שאני רוצה להיות , ולרגעים אחר כך את ההבנה שאני לא אגיע לשם אם אני לא אשקיע בזה את כולי . 
לכמה שעות הייתי הכי עצובה שאני מסוגלת להיות , אחר כך קופצנית יתר על המידה , ואז שוב עצבות חונקת ומחבקת של כלום . 
שום דבר לא זורם לי , אני כל כך רוצה לשנות את הכל . 
לא זורם לי . 
לפני שהתחלתי להקליד היה לי פוסט מושלם בראש , וברגע שהקלדתי את האות הראשונה הכל ברח ונשארתי עם כלום כמעט כמוני . 
זה כמו לחיות את כל השאר שוב , כמעט להגיע ואז להרגיש כמו כלום , שוב . 
ולמה 'כמו', כשאני כלום אמיתי . 
אני אשנה את זה . 
הילדותיות שלכם מתחילה לדחות אותי ממש , דברים שהתעסקתי בהם עד לא מזמן נראים לי כל כך עלובים עכשיו . 
הילדותיות הנוראה הזו , הדביקות למה שהיה פעם ושום רצון לעבור הלאה ולהתבגר . 
אני מרגישה שאתם חוסמים אותי , שאתם לא נותנים לי לברוח מהילדותיות הזו , כי גם כשאני מנסה להעלות את השיחות העלובות שלנו לדברים מעניינים יותר - אתן לא מבינות אותי . 
וזה לא שאני לא מסבירה , אתן פשוט ילדות קטנות , בדיוק כמו שהייתי לפני לא הרבה זמן , ועדיין תמיד הייתי בוגרת יותר ממכן . 
לפעמים אני מרגישה שהשיחות איתכן הן ממש זלזול בי , והעובדה שאני משנה את השפה שאני מדברת בה רק כדי להתאים את עצמי אליכן רק מצביעה על כך שאני מרשה לעצמי לזלזל בי . 
אני זורקת את הילדותיות הזו לפח ואתן לא נותנות לי לשחרר , כי איך אפשר לשחרר כשהדיונים הכי מרתקים מתבססים על סדרות בערוץ הילדים , זה שלא ראיתי כבר שנתיים ואתן מחזירות אותי אליו עכשיו . 
זה פשוט לא מעניין אותי , ואם פעם יכולתי למצוא את העניין , היום אתן נראות לי עלובות כל כך , שזה דוחה ממש . 
אתן כל כך תקועות בעבר שזה מתחיל להתקע לי בגרון . 
ואני לא טובה יותר , בהחלט לא , אבל לפחות אני רואה את הבעייתיות שבמצב הזה של להתקע בגיל שתיים עשרה , זה שעברנו כבר לפני שלוש , כמעט ארבע שנים . 
ואתן תקועות , ואני תקועה איתכן , פשוט כי אני לא יודעת למצוא לעצמי בני אדם אחרים . 
אולי זה כל מה שאני שווה , בעצם . 
אני משתנה , אני רואה את זה , וזה עדיין לא מספיק . 
החיים קצרים , תחיו אותם כמו שאתם רוצים לחיות אותם . 
הלוואי שיכולתי להרשות לעצמי להקשיב למה שאני אומרת . 
אני עוד אמות רק מהשינויים האלה במצב רוח , כל כך חדים . 
כל דבר משפיע עליי לחלוטין ועד הסוף , לשנייה אני מסוגלת להיות מאושרת ומתלהבת ומה לא , ושנייה אחרי זה לבכות בהיסטריה ולרצות למות כל כך עד שזה חונק . 
כל פעם שאני מנסה זה לא עובד , שום דבר לא מתקדם לשום מקום , הכל רץ במעגלים ואני חוזרת בדיוק לאותה הנקודה , ובפעם העשירית בערך זה כבר מייאש . 
יש לי בחילה איומה מההתנהגות שלי , מאיך שאני מדברת , שפת הגוף שלי . 
הכל נורא עלוב , הכל ממש מקולקל , ואם אני לא אתחיל את הכל מההתחלה ממש שום דבר לא יתקן את עצמו לבד . 
אני רק רוצה להיעלם מכאן . 
הלכתי לאיבוד , תשאירו פתק . 
אולי עוד נתראה . 
אני יודעת שהמעבר הזה יהיה לי קשה במיוחד , אני יודעת את זה כי כל כך התרגלתי לממוצע של כניסה או שתיים ביום , שפתאום לראות תגובות לפוסטים ושבע כניסות ליום אחד ממש מלחיץ אותי . 
אבל אני גם יודעת שהמעבר הזה הכרחי , כי אי אפשר להסתתר מפני האנשים שבחוץ גם כאן , אפילו כאן . 
שנה שלמה , וקצת , של מסך מסתורי שמבקש שם משתמש וסיסמה רק בשביל להיכנס ולראות שאני משעממת עוד יותר מהשכנה הזקנה מהדלת ממול . 
וכאילו שזו הייתה ידיעה חדשה , בכלל . 
אני מודעת לזה שכנראה אכתוב הרבה פחות טוב בזמן הקרוב , אם לא בכל הזמן שהבלוג הזה יהיה פתוח לכולם , אבל אני מרגישה שהשלב הזה הכרחי בשבילי . 
חשבתי על זה והגעתי למסקנה הברורה שכשהבלוג פרטי , מבחינתי , זה רק עוד מסך הגנה מפני החברה והאנשים האחרים שהם לא אני . 
וכחלק משינוי שאני מקווה שיעבור אצלי , אני חושבת שהגיע הזמן להתרגל לעולם ולעובדה שיש עוד אנשים חוץ ממני . 
שיש אנשים שלא אוהבים אותי , ואולי יש אנשים שכן . 
אני נזהרת במילים שלי עכשיו וזו הרגשה מוזרה במיוחד . 
המטרה הסופית היא להיות מישהי שבאמת לא אכפת לה מה אתם אומרים עליה , כאילו , באמת . 
בינתיים אני מוכנה רק לחשוף את הארכיון המביש בחלקו שלי , ולהחזיק אצבעות שיהיה בסדר גמור גם עכשיו , גם כשאין לי שליטה עליכם ולכם יש מעט יותר שליטה עליי . 
גם זה סוג של טיפול . 
היום הזה עטוף בהרגשה מוזרה מדי , כזו שלא מתאימה ולא במקום ואני לא רוצה להרגיש . 
עצבות מטפטפת לי מהזוויות של השפתיים וכבר שמעתי טענות על פנים חמוצות , אבל היום זה משהו מיוחד ואחר והמבט משדר ריק גדול מאוד של חוסר ידע , חוסר תחושה . 
פעם ראשונה אני חושבת שאפילו לא הרגשתי צורך לאכול . 
פשוט עצבות מוחלטת , שנדבקת לעור ולא עוזבת , שמפתחת גרורות על הפנים , והכל מלא בקורי שינה דביקים . 
כאלה שנדבקים על הידיים , שנדבקים על החולצה , שנדבקים על כל דבר שאני נוגעת בו . 
ואני לא נוגעת באף אחד שחשוב לי מספיק אז , אפילו לא אכפת לי . 
אפילו לא אכפת לי שהמעגל חוזר על עצמו ואני לא מרגישה . 
הצבעים מתערבבים לי והעולם נראה כמו סחרחורת אחת גדולה , כמו חלום שאני לא מצליחה להתעורר ממנו . 
אני שוקעת , ושוקעת , ומסתבכת כמו עליסה בארץ הפלאות , עם כל הכדורים האלה ובין הדלתות . 
עם כל טיפת גשם אני חוזרת לפעם , ומבינה כמה שעכשיו כל כך גרוע בהשוואה לאז , ושאפילו אז הייתי עצובה נורא ולא ידעתי איפה אני , ומי אני . 
אני נהנת ממחשבות כפייתיות על מוות מעניין של עצמי , ויודעת שזה לא יקרה בזמן הקרוב . 
אבל אני יכולה להרגיש את האקדח בידיים שלי , ועל המצח , ועצם זה שאני מסוגלת להרגיש אותו כל כך קרוב בלי שום רגש של גועל או חרטה מדאיגה אותי בפני עצמה . 
לילה טוב . 
