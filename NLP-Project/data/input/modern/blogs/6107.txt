מידי פעם אני חושבת שאולי באמת כדאי לעדכן את הבלוג . 
הרי למה בעצם אני מחזיקה אותו ? 
זה כמו דירת נופש בטבריה . 
דירת נופש וזה , אבל למי יש כוח לנסוע שעתיים . 
ועוד בפקקים . 
ועוד לפגוש טבריינים . 
אני עייפה . 
עייפה טיכו . 
איתי חולה , מידי פעם עולה לו החום , הוא מפיק נחלים של נזלת ומשתעל ככלבלב . 
אם כל זה לא מספיק , אז יש לו מהפה ריח של , ובכן , בהתחשב בעובדה שמדובר בילדי הקטן שאני כה מתה עליו , ההגדרה הכי עדינה שאני יכולה לחשוב עליה היא שמדובר בריח של חרא . 
תחשבו מה היה קורה אם היתה לכם צננת ושעלת מנג'סת , ובנוסף לא הייתם מצחצחים שיניים או מגרגרים מי פה , או שותים משהו מרענן . 
ואז הייתם עושים בההה לאמא שלכם לתוך האף , ונראה אם היא לא היתה מתעלפת . 
את הלילה האחרון העברתי בלהוריד לו את החום ולהרגיע אותו , תוך שאני מנסה לא להעיר את קלינט לבל יגיע עייף לראיון המאוד חשוב שיש לו למחרת . 
בסופו של דבר ישנתי עם העולל בחדר העבודה / החתלה על מיטת נוער . 
דווקא היה לא רע , אבל אני עייפה . 
רוב הזמן אני נשבזת קשות מהעבודה , ומחכה כבר לצלצול הגואל שיזמן אותי לראיון המיוחל . 
אמרו לי שזה רק עניין של זמן , אבל קשה לי עם הקונספט הזה . 
זמן זה דבר מאוד נזיל , והוא יכול לנזול במשך המון זמן עד שישכחוני . 
ההורים הפרטיים שלי עומדים ככל הנראה בפני פירוד , אחרי שנים בהם התמחו בלמרר זה לזה את החיים . 
אין לי שום בעיה עקרונית עם זה , פרט לעובדה שהם מקפידים לשתף אותי . 
הם מתלוננים באזניי לסירוגין , מספרים לי כל מיני דברים שלא בא לי לשמוע כבת אדם בכלל וכבת שלהם בפרט - בגידות , לכלוכים , מריבות ישנות ושאר חולירות מהבוידעם . 
בהתאם לשיטת ה " לסירוגין " , הם הולכים לכל מיני מקומות לסירוגין , ובאים לבקר אותנו לסירוגין . 
ככה שאני נאלצת לארח אותם כל שני וחמישי , ועם כל הרצון הטוב והכבוד לסבא וסבתא וכאלה , כבר דיי נמאס לי . 
אני מקפידה לומר לעצמי כל הזמן שזה לא ענייני וזה לא מעניין אותי , שזה שני דברים שונים שהם כמעט אותו הדבר , ובכלל , אין לי מקום בראש לשטויות שלהם . 
יש לי יותר מידי גם ככה , המוח שלי מרגיש רוב הזמן כמו דרך השלום בשמונה וחצי בבוקר . 
אני צריכה לחשוב חיובי ולקוות שיזמנו אותי כבר לראיון , שאיתי יבריא ולא יהיה חולה במשך 100 השנים הבאות ואם אפשר שגם יישן רצוף במשך לילה שלם כדי שאצליח למצוא את הדרך לשירותים בבוקר מבלי להתנגש בקירות . 
אני סופרת ריסים ומקווה ושומרת על אופטימיות כמו פרסומת משנות החמישים , ואפילו זמן להתחרפן כמו שצריך אין לי . 
אני צריכה ללכת עכשיו . 
בסוף שלחתי קורות חיים . 
אחרי שאיתי סירב בתוקף להירדם - מאוד לא אופייני - ואחרי שקיפלתי את כל הכביסה , הפעלתי מכונה חדשה , רוקנתי את האמבטיה וסידרתי הכל מסביב , סידרתי את החדרים , כינסתי את צאן הצעצועים שרעה ברחבי הסלון ושטפתי את כל הכלים , אחרי שווידאתי שאיתי נושם באופן סדיר , שלא חם לו או קר לו מידי - וכל הזמן חשבתי לעצמי שזו בטח טעות , או שבעצם לא , ואני צריכה להיות שמחה נורא אבל אני כנראה קצת מבולבלת . 
ציפיתי שהיא תאמר - תשמעי , הכתיבה שלך בינונית וגם העריכה לא משהו . 
תתקשרי אלי עוד כמה שנים כשתתמקצעי , או משהו בסגנון . 
או יותר גרוע , שאולי אני במקצוע הלא נכון או מה . 
משהו . 
בטח לא משהו טוב כמו מה שהיא אמרה בסוף . 
שהיא אהבה נורא , שמעניין , שהשפה עשירה והניסוח וזה . 
ושגם העריכה אחלה , ושהיא ממש מרוצה , ובואי תשלחי קורות חיים ונמשיך משם . 
וסיימנו את השיחה , והלכתי לקפוץ מול קלינט כמו שאנחנו עושים כשמשהו טוב באמת קורה וגם כשסתם שמח בלב , והוא אמר נו את רואה , את רואה , את צריכה להאמין בעצמך ! 
ואז המשכנו לשחק עם איתי , וקלינט נסע לחתונה , ואני נשארתי ודיי רציתי שאיתי כבר יירדם , אמא מחורבנת שכמוני , כדי שאוכל להירגע ולחשוב קצת ולעשות סדר בראש . 
ודווקא היום הוא סרב בתוקף ללכת לישון ושיחקתי איתו עוד קצת , והוא הצחיק אותי נורא כשמדד את כל הבית במרדף אחרי הכדור הכתום . 
- ובסוף שלחתי . 
אנחנו שוכרים דירת שניים וחצי חדרים ברמת גן ומצליחים לגמור את החודש . 
לא נשאר הרבה אחרי שהוא נגמר , מספיק לדלק וחניה וקניות ביום שישי . 
את הטיטולים והאוכל לאיתי ההורים שלי קונים , ככה סיכמנו בינינו , ובינתיים מסתדרים . 
אין בזה שום דבר רומנטי , זה חרא צרוף . 
עשרות מריבות ודמעות ואצבעות רועדות בכל פעם שאנחנו בודקים את היתרה במסופים של הבנק או באתר המעודכן בקושי . 
בסופו של דבר משלימים כי הרי אין אשמים , וממשיכים לעבוד כמה שאפשר ולבזבז כמה שפחות . 
ברגעים שאני כועסת - כשאני לא יכולה לקנות את הנעליים המדהימות ב " קמפר " שעולות 700 שקל ימח שמם , או לחכות עוד חודש - חודשיים כדי לקנות לאיתי כיסא בטיחות יותר גדול , או כשאי אפשר ללכת לסרט , או כשחייבים ללכת בנפרד לחתונות כדי לחסוך בצ'ק - אני בוכה קצת , ונזכרת שבסך הכל אנחנו דווקא בסדר . 
יש לנו ילד בריא ומאושר ומספיק כסף כדי לשלוח אותו לגן שהוא אוהב , ולא לאיזה מעון ויצו לילדים מוכים . 
הדירה שלנו זעירה אבל אני מחבבת אותה דווקא , לשנינו יש הורים ואחים ועבודות לא רעות . 
חבל לבכות . 
יכול היה להיות יותר גרוע . 
אבא שלי אמר לי פעם שאצלנו במשפחה , כסף בא רק מעבודה קשה , ככה שאין טעם למלא לוטו או לגרד כרטיסים . 
עידן , זוכר שסיפרתי לך ? 
אתה אמרת שאבא שלי מאוד חכם , ושזה בדיוק מה שתאמר לילדים שלך . 
כמה שנים מאוחר יותר הבנתי שאבא שלי ואני חולקים אמונה תפלה שלא כתובה בשום ספר ולא מצויירת לאף חתול שחור על הזנב ; אנחנו מאמינים שאסור לבזבז את המזל . 
אנחנו מאמינים שכל אחד מקבל כמות מסויימת של מזל בחיים , וצריך להשתמש בה בתבונה . 
לא מזמן היתה איזו הגרלת לוטו גדולה , בערך כמו עכשיו , ואמרתי לו שאני מפחדת למלא " כי מה יהיה אם אזכה ? 
זהו , יתבזבז לי כל המזל " . 
הוא צחק ואמר שזו בדיוק הסיבה שהוא לא ממלא . 
כי מה יהיה אם נזכה ? 
זה בסך הכל כסף , אבל מה אם מישהו יחלה פתאום , חס וחלילה ? 
או שתקרה איזו קטסטרופה אחרת , ולנו יהיה אוברדראפט בסיכויים ? 
אז ככה זה . 
אני לא ממלאת טפסים או מגרדת כרטיסים , לא מגרילה או מהמרת , אבל גם לא כועסת אם קלינט מתקשר ואומר שזהו , עכשיו הכל מסודר כי אנחנו בטוח זוכים בחמישים מיליון . 
" זה בסך הכל סיכוי של אחד לשישה מיליון בערך " , הוא מצחקק , " המספרים לטובתנו " . 
אני שמחה שאין יותר מידי סיכוי ולא מקווה לזכות . 
אז נכון שאין לנו כסף , שכבר חודשים שלא יצאנו לבלות וכמעט ביטלנו את הלוויין , אבל את המזל שלי אני שומרת לדברים יותר חשובים . 
