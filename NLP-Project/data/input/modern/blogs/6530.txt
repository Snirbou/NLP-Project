לא פעם בשבוע האחרון לפני השינה , בעודי חושבת על הדברים שהיו ועל הדברים שעליי לעשות ביום למחרת , מצאתי את עצמי חובטת בראשי על מזרון המיטה . 
אני נמצאת בין לחץ עצום של לעשות את הדברים שאני חייבת לעשות ובין הדברים שאני באמת רוצה לעשות . 
בדרך כלל יוצא ביום למחרת שאני לא עושה את מה שהייתי צריכה לעשות , וסתם מתבטלת כל היום , מתרחקת מכל אחריות כזו או אחרת , מזניחה את עצמי ואת הסביבה . 
לאחר מכן , אני מרגישה כל כך אשמה על כך שאני בוגדת בעצמי , ובעצם לא עושה דבר התואם לעקרונות וההשקפות שלי . 
קשה לי להירדם בלילות האחרונים , ועל כך מעידה הכרית , אשר איתה אני ישנה רק כאשר איני מצליחה להירדם . 
היא גורמת לי לאטום את אוזניי לצעקות של עצמי למשך כמה שעות . 
אני מצטערת . 
מצטערת על כל ההבטחות שהבטחתי שאעשה היום ולא עשיתי . 
הייתי צריכה להתקשר , הייתי צריכה להיפגש , הייתי צריכה לצאת היום - ולא עשיתי , ובטח הצד השני חיכה לכך . 
זה בטח שום דבר , אך היום עשיתי מעשה שאיני גאה בו . 
נתנו לי אצבע , ואני עוד העזתי לבקש את כל היד . 
וכשנאמר לי לשכנע אותו לתת לי אותה , הרגשתי נורא עם עצמי . 
האצבע הספיקה לי , אבל כיוון שרציתי לעגל ביקשתי יד . 
לא ידעתי מה לומר באותו הזמן , אז רק אמרתי שזה יעלה לי את הציון הסופי עם לא ילך לי יותר טוב בבגרות . 
אני כל כך כועסת על עצמי , שהעזתי וביקשתי את היד ההיא . 
זה לא משנה אם זה רק 2 נקודות יותר , אלו 2 נקודות שלא מגיעות לי , ואני עוד באתי ודרשתי לקבלן . 
ומה זה חשוב שזה רק בית ספר , וזה לא משנה שזה סתם ציון . 
הדברים החמורים באמת תמיד מתחילים מדברים חמורים פחות . 
לא מגיע לי לדרוש משהו שאני יודעת שלא מגיע לי , וזה בכלל לא מתאים לי לעשות דבר שכזה . 
אני כל כך כועסת על עצמי , כל כך . 
