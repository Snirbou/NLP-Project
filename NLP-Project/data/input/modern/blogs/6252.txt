רק לרגע נתתי לעצמי להסחף עם המחשבה שאולי אני מבריקה , ואולי לא בכדי הוא דלה את המשפט האחד מבין כל מאות המשפטים ששמע , מבין כל האנשים שהוא מעולם לא פגש , ואולי לא במקרה הוא קרא לו פנינה אמיתית . 
ואני לא הבנתי מה יש בו במשפט הזה , שהוא כל - כך אני וכל - כך שלי , שהוא חשב עליו שהוא מקורי . 
ואולי זה לא מפתיע שיש לי איזו תסמונת פוסט - מחזורית שכזאת . 
אחרי הכל עבר לא מעט זמן . 
והראש שלי צר מלהכיל את כל המילים ששפכתי על הדפים הוירטואליים , שבעוד כמה שעות , ששינה תמתח ביניהם גבול מלאכותי להפרדה , יהפכו לניירות ממשיים . 
ואני אעלה במדרגות , אולי בלי נעלי עקב הפעם , ולא אתעכב ליד הלוחות עם הציונים , ואניח אותם , משודכים בסיכה קטנה ומתכתית , בתא שאני כבר מכירה מקרוב . 
אפעיל רק מעט , בשביל להאריך שניות לדקות , דיסק עם השירים שאני מכירה כך שאני יכולה אפילו לשיר אותם , למרות שגם בהם אני מזייפת , באמצעות המחשב החדש , שאין לו כל זכרון . 
ומתישהו , כשיהיה לי קצת יותר זמן וסבלנות , אוריד את " BearShare " , שהיא יחסית תוכנה ממש מתקדמת , ושהוא לא ציפה בכלל , למרות שאני בוגרת לגילי . 
אולי יום אחד גם אמצא את עצמי צועדת את שלוש הדקות עד לדירה שלו , ואולי הוא לא יאכל שוב תפוח אדמה בלי לבשל או לחמם , ואז נלך לסופרמארקט , שהוא לא זול בכלל , כי ככה זה במרכז תל - אביב . 
ואולי סתם אשב לידו בתקווה שהוא יחכך בטעות מרפק בכתף , ואצבע תשיק אז לרגל , ואני אשרבט על גבי מחברת שורות מילים בצבע שחור . 
זה כאילו שיש לך מסמר בנעל , ואת מנסה לשכנע את עצמך שאת לא מפחדת לדרוך עליו , אבל זה לא עוזר לצעדים שלך להיות זהירים פחות . 
בסופו של דבר אין שום הגיון בלדמם למוות בגלל מסמר אחד קטן . 
זה כאילו שיש לי בראש כונניות קטנות עם תוויות של אנשים ושמות . 
מי שלא ממלא את הכוננית שלו כראוי , פשוט לא מקבל אישור כניסה . 
בעוד שנתיים אסתכל על עצמי ואחשוב על הילדה המטומטמת שהייתי , שחשבה שהיא הכי חכמה והכי בוגרת , ואיך היא יודעת יותר טוב מכולם . 
שנתיים אחרי זה , אחשוב על הבחורה שהסתכלה על מי שאני היום וראתה כמה שהיא ילדותית , ואגיד שהיא בעצמה הייתה תינוקת . 
ככה זה . 
וביום שאמות ארגיש חכמה יותר מכל הימים שקדמו ליום הזה . 
למרות שבעצם סביר להניח שעדיין ארגיש טיפשית במידת מה . 
אני לא מבינה מאיפה היומרה הזאת שיש לי , שאומרת לי שאני בוגרת למדי . 
גיליתי שכמעט שאני לא מקשיבה לעצות של אנשים . 
זאת אומרת , בוודאי שדברים מחלחלים ועולים לתודעה , אבל אני נוטה לסמוך בעיקר על עצמי . 
במיוחד אם מי שעומד מולי הוא אטום . 
אטימות גורמת לי להתבצר עמוק יותר בעמדה שלי . 
אני מניחה שזה רק טבעי . 
אני מחשיבה את עצמי לבחורה מאוד פתוחה וליברלית . 
נידמה לי שזה מיוחד . 
אבל ליברליות היא לא חידוש גדול , היא טיפוסית לחלוטין . 
מה כה מקסים בלהכריח את עצמי לא לשפוט אף אחד ולהחזיק באמות מוסר נוקשות בערך כצלופח ? 
כל - כך השתדלתי ללמוד להיות כזאת , ובסוף נהייתי , אבל מה זה נתן לי ? 
פעם הכל היה מזעזע , היום הכל מובן ומתקבל . 
משעמם נורא ... 
.. 
. 
בסופו של דבר אומרים שגם ליברליות היא אשליה שגורמת לנו להאמין שאנחנו משוחררים . 
הרי יש דפוסי חשיבה וקווים אדומים שלא נוכל להשתחרר מהם באמת לעולם . 
חוץ מזה אני נהדרת בלהיות ספונטנית . 
בתנאי שאני מתכננת מראש , כמובן . 
