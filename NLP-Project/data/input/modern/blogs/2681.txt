מתוך " מכתבים לרגינה " , 1971 , ח . 
מונטבלן , תרגום עצמי ( מכתב מתקופה מוקדמת יותר ) " כעת , משספרו את הגופות , אני שמח לומר שמניינן נמוך ממה שהעריכו תחילה . 
אומנם כל הצוות של אלחנדרו אבד בהתמוטטות של הפיר , אולם התברר כי במהלך החילוץ השאמאן ושני מובילי המים היו בחלק העליון של החפיר , חילצו עצמם ושבו למגורי הזרים , שם שתו כל אחד קנקן שיכר ונרדמו . 
השימוש בידי הימנית כבר חזר אלי באופן כמעט מוחלט , ואליסיה , הנזירה האליזבטנית שמופקדת על הטיפול בי ובריקרדו , מעודדת אותי לכתוב אליך כמה שיותר , שכן הדבר יזרז את החלמתי . 
טוב מצבי אלפי מונים מזה של ריקרדו , חייב אני להודות , שכן אני כל שסבלתי היה זוג זרועות שבורות וחתך שמחלים לאיטו בצדע , אבל ריקרדו ביש המזל נכלא תחת לקרונית עם החציבה , ולקה במה שאנו קוראים 'כווית מלח ' באיזורים שהצנעה יפה להם . 
את זעקותיו עת מחליפה לו אליסיה תחבושות שומעים מילין מסביב , ובלחש היא סחה לי שלא נראה לה כי אי פעם יהיה אב לילדים . 
אין אני חוקר בכך מעבר לנדרש , אולם מוזרה לי להיטותה של האחות החסודה לטפל בריקרדו ובכוויותיו . 
מי יודע ? 
אולי בעד ההתנזרות שכפתה על עצמה היא כופה על עצמה גם לצפות במבושים חרוכים , שיוציא הדבר את החלומות ממנה , ואכן , תחת שביס הנזירות שלה , יפה אליסיה עד מאד , וכנראה שריקרדו אכן פצוע קשה אם בזמן שחובשת ומנקה היא את הסרפנט שלו , אין הסרפנט מכיש אותה . 
דומני , שעם השימוש בידי הימנית חוזרת אלי גם רוח המשובה . 
סופר אני את הימים עד שאקבל את פיצויי מהקומפניה דה לה סאל , ואוכל לחזור אליך . 
" מתוך " מכתבים לרגינה " , 1971 , ח . 
מונטבלן , תרגום עצמי " את יודעת מה הכי אהבתי אצלך ? 
את הסדר . 
הכל מקוטלג , מאונדקס . 
את שומרת הכל , כאן את הפתקים שהעברתי לך עת שכבתי בבית חולים , לועי מלא צינורות . 
וכאן בצנצנת , את שומרת את כל השיערות שהוצאת מהמברשת שלך , ממש ליד אדמה מהיער שם תינינו אהבים בפעם הראשונה . 
והנה , פה למטה , צף באתנול , העובר הראשון שלנו , קטן ואפור , היית דוחפת בי מאחור לומר לו שלום עת הייתי יוצא לתורנות במכרה . 
בטוחני שאחרי מותי תבקשי מהקברן את לבי , ובהעדרו , שכן לאחרונה את טוענת שאין לב פועם בחזי , איזה איבר פנימי אחר , ותשמרי גם אותו , ובכתב ידך המסודר תרשמי את שמי באותיות מהונדסות , בצירוף שנת מותי , וגם את דמעותייך תגירי למטפחת שתתווסף לאוסף . 
תמה אני , איך תקטלגי את המטפחת הזו , ואם סוף כל סוף אקבל מקום של כבוד ליד המטפחות של רודולפו " 
