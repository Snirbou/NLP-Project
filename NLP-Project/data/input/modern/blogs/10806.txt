אני צריכה לזכור שהנפילות האלה הן לא סוף העולם , כי אני יודעת לקום לבד , כי יש לי את ההגנות שלי ואת העצמאות שלי , גם בשביל להתרסק ואחר כך לאסוף את השברים . 
לפחות כל עוד אלו הנפילות הרגילות , בגבולות המוכר . 
לנפילות חדשות כנראה שאני עדיין לא לגמרי מוכנה . 
אבל גם זה יבוא . 
גם זה יבוא . 
אני צריכה לזכור שגם בעצירה ממשיכים לקרות דברים . 
כל עוד לא נתקעים שם , העצירות יכולות להיות חשובות לא פחות מהתנועה . 
גם בריקוד וגם בחיים . 
כשאני רואה איך שוב ושוב הריקוד מהווה מראה למציאות שלי , זה ממלא אותי במן בטחון , ונולד בי קול שאומר שאולי אני בכל זאת במקום הנכון , לפחות לעת עתה . 
כי כל עוד שאני ממשיכה לראות את עצמי בתוך זה - בעליות ובמורדות , במשברים ובהתמודדויות , כנראה שיש לי עוד סיבה להיות שם . 
אחר כך יגיע אחר כך . 
אני לא צריכה לדאוג ממנו עכשיו . 
כי עכשיו קורים דברים שנכונים לי , אני חיה איתם והם חיים איתי . 
אני צריכה לזכור את חשיבות ההרפיה . 
לזכור איך לעזוב את הכל בעדינות כדי לנשום לרגע אוויר , כדי לתת לשרירי הנפש מנוחה . 
זה בלתי אפשרי לרוץ בלי הפסקה . 
גם ככה אני מוצאת את עצמי איפשהו קדימה , ולא מבינה איך בכלל הגעתי לשם ומתי . 
שום דבר לא יעלם לי אם אני אאט את הקצב . 
המרחק בין להאט את הקצב ללסגת הוא עצום , ועם המודעות השתלטנית שלי אני יכולה להיות בטוחה שאני לא אדרדר כל כך מהר ובקלות . 
גם אם אפול קצת , גם אם אעצור , גם אם ארפה . 
זה חלק מהתהליך . 
לא לומדים מלהיות צודקת כל הזמן ואם רצים בטירוף לא מספיקים לראות את מה שקורה מסביב . 
לקחת נשימה ארוכה ולהרגע . 
רשת הבטחון הכי חשובה נמצאת בתוכי . 
ואלו שבחוץ לא נעלמות , גם אם הן קצת בהפסקה . 
האומץ שם והיופי שם והכוח שם , אני רק צריכה להחליט מתי לתת להכל לצאת . 
וזה יצא , וזה יהיה בסדר . 
ולא אכפת לי אם אני חוזרת על עצמי , אני אחזור על עצמי שוב ושוב עד שאני כבר לא ארגיש צורך להגיד את הדברים האלה . 
מגיע לי הקרדיט הזה . 
גם אם אנשים אומרים ואז נעלמים . 
זה הם שלא בסדר , לא אני . 
והרבה יותר חשוב עכשיו להסתכל על ההתקדמות שכן עשיתי , מאשר על כל מה שעוד לא . 
אני יודעת לדחוף את עצמי קדימה ולראות את העבודה שעוד יש לעשות מספיק כדי להרשות לעצמי טפיחת שכם על הדרך שכבר עשיתי . 
כמה אוויר אני צריכה בשביל לנשום ... 
.. 
. 
בשאיפות ארוכות אני מנסה למלא את הריאות שלי , מנצלת מומנטומים ואוגרת חמצן במלאי . 
מרוב הפחד להשאר מחוסרת נשימה אני שוכחת לפעמים גם לשחרר את האוויר . 
הנשימה הזו היא דו כיוונית . 
זה הרי כל כך הגיוני . 
כל החושים רגישים יותר , וזה מחייב אותי לדייק בבחירת הצלילים , הצבעים , המלים , ויותר מכל , המטענים שאני מכניסה לתמונה או מוציאה ממנה . 
זה כמו עצבים חשופים , אני מקבלת מהם דיווחים על הנכון ולא נכון של הרגע הזה . 
המוּדעוּת מוארת מזוויות חדשות . 
נדמה שהצעדים קטנים והצל גדול , המלים קצרות , אבל ההד נשמע למרחקים . 
אלו הניואנסים שעושים את ההבדל , או ההבדל שעושה את הניואנסים ? 
יש רגעים בהם אני חוששת שבקרוב מאוד אתפוצץ מרוב מטענים ורגשות ומחשבות . 
הכל זז כל הזמן , הכל משנה צורות וצבעים . 
אני אופטימית נורא או פסימית נורא ואני לא מוצאת רגע לנוח . 
אני ביחסי אהבה - שנאה עם עצמי . 
אני משתדלת למשוך לכיוון של האהבה אבל לא תמיד יש לי שליטה על העצמי שמושכת בחוטים . 
חכי חכי , אני אומרת לעצמי , יום אחד תצאי מתוך עצמך עם כל מה שמשמעו " את " , יום אחד לא תכסי את הכל בחולצות ארוכות וצעיפים . 
ואז עצמי שואלת אותי , את בטוחה ? 
זה לא מפחיד מדי ? 
זה לא עלול להיות מאכזב מדי ? 
ואני משתדלת למצוא את הקול הכי בטוח שלי ולהגיד לעצמי שזה מפחיד , אבל יותר מפחיד להמשיך להתחבא . 
פעם האגרוף היה יד פתוחה ואצבעות . 
יום יבוא והוא ישוב ויפתח . 
סאראמאגו כותב שהרבה פעמים הנשמה מועלית כקרבן על מזבח הגוף . 
" ... פעמים רבות , כדי שיתאפשר להציג גוף נקי ולהשתבח בו , הנשמה היא השוקעת בעצבות , קינאה וזוהמה . 
" אבל לפעמים ההפך הוא הנכון , כדי לסלול לנשמה דרך טובה לצעוד בה , צריך לנקות את הגוף ולהכשיר אותו כמשכן לנשמה . 
לעשותו ראוי . 
בכל דרך שמסתכלים על זה , ושתיהן מתקבלות על הדעת בהתאם לנסיבות , הקשר הזה הוא בלתי ניתן לביטול . 
בתור פסיכוסומטית עם תעודות , אני יכולה לברבר שעות על התפקידים הרבים שהועדתי לגוף כדי להוריד נטל נפשי , איך למדתי להשתמש בכאבים , איך למדתי להעביר בעיות רגשיות ונפשיות לגוף , איך השתמשתי בבעיות פיזיות כתירוץ , איך מצאתי מפלט בהתכנסות בתוך עצמי , וכהנה וכהנה .... 
... 
.. 
. 
ברגע שמתחילים עם זה , השמיים הם הגבול . 
בשעה אחת דברתי על הפיצה שהכעיסה אותי , ועל הבטן שהתחרפנה , על קנקים ועל סקס . 
הגוף קיים . 
הוא קיים ויש לו צרכים ורצונות משלו , בעיות משלו ותסביכים משלו . 
עם זה , ובדיוק בגלל זה , אני לא יכולה להתנער ממנו . 
ומאוד לא פשוט לחכות , ציטטתי את לאה גולדברג . 
מאוד קשה להסתכל על תבשיל שעומד על אש קטנה , גם אם אני יודעת שבסופו של דבר הוא יהיה מוכן , כי אני רעבה . 
ככה , פשוט . 
נסיכות לא רעבות , וגם לא מלאכים . 
ונזירות בכלל לא צריכות כלום , עד שמבינים שמתחת לשמלות הגדולות יש מקום להרבה סודות . 
וכשחושבים על זה , גם רקדניות קטנות ומעופפות לא נראות כאילו שהן אוכלות . 
גם אם הן בהחלט כן . 
ומה עושים עם הגוף הזה שלא מחוברות אליו כנפיים ולא יכול להעלם בין העננים ? 
מה עושים עם זה שהרגליים תלויות בקרקע , ואנרגיות לא באות מהאוויר , ושבשביל לגעת , צריך לגעת ... 
.. 
. 
[ בקונקרטי יש הרבה ק ' . גם בקנקים . 
איפה עוד יש ק ' ? קפה . 
סקס . 
ריקוד . 
מוזיקה . 
קריאה . 
( באסה , כתיבה זה בכ'.) משחק . 
( כי תאטרון זה בט'?) מסטיקים . 
לאקים . 
פלמנקו . 
] 
