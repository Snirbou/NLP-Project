" הכל ידוע מראש אבל נשכח מהלב " ממש . 
יש תקופה רעה , אז הכל מתחיל להשתפר מבלי שאהיה מודעת לזה באמת , במשך כמה ימים בהדרגה והססנות אני מודה בפני עצמי ( לפעמים גם בפני אחרים ) שבעצם נכנסתי לתקופה טובה , ואז יש משהו שמערער את זה . 
חזרתי אתמול בלילה כמו כלי מרוקן . 
הייתי פיזית תשושה והרגשתי שהלב שלי ריק . 
כמו בגד שפעם עטף מישהו חי , כמו ספר שמחקו ממנו את המלים . 
הייתי מתחילה עם הבלון שהוציאו ממנו את האוויר , אבל זה היה משעמם אפילו אותי . 
חפשתי אחיזה , משהו שאני רוצה לעשות וישמח אותי , מישהו שאני יכולה לכוון אליו את הדמעות שרצו לצאת ולא הרשו לעצמן עד שנכנסתי למיטה וסגרתי את הדלת . 
נאדה . 
הדבר היחיד שיכולתי לרצות היה לשלוח לדנה הודעה וגם זה היה בעיקר מתוך המוכרות שבעניין . 
לא שלחתי , ידעתי שזה לא מה שיציל אותי ושהיא לא צריכה את זה עכשיו . 
מספיק עמוס ורועש לה במילא , ואני אעשה לה טובה גדולה אם לא אשלח את ההודעה הזו . 
למרות שהיא צריכה לשמוע רעשים מאתנו , למרות שאני יודעת שכשהיא התעקשה לדעת מה קרה לי בתחילת השיעור זה היה מאיזושהי תקווה שזה קשור אליה . 
וזה לא היה . 
זה היה קשור לזה שראיתי את נעה ואמא שלה בפגישה שיעל עשתה לכל התלמידות שלה , לקראת פתיחת הסטודיו החדש . 
מאמא שלה לא ציפיתי אפילו לשלום , אבל גם נעה לא אמרה כלום עד שנגשתי אליה בסוף הפגישה להגיד שלום . 
אני רוצה לקוות שההתעלמות המוחלטת הזו נבעה מנוכחותה של אמה שם . 
זה גרם לי להרגיש כאילו מישהו לקח לי את הנשמה ובעט בה לכל הרוחות . 
אולי אני פשוט לא יודעת להתמודד עם דברים שנגמרים , אבל הפרידה הזו שלנו נעשתה באמת רע , ובאמת נותרה לא סגורה , ובכל פעם שאני נתקלת בנעה זה מערער את שוויון הנפש שיש לי ביום יום . 
על אחת כמה וכמה זה קשה כשאמא שלה שם . 
( בכלל , כל הפגישה הזו הבהירה לי שאני לא שם , שאני יכולה להיות שם בשביל יעל ולעזור לה אבל ממקום אחר לגמרי . 
הרגשתי גם מנותקת מהפלמנקו , אבל אולי זה לא בדיוק המצב לשפוט לפיו את יחסי לפלמנקו . 
) שוב התעוררתי לגלות שזה היה רק חלום . 
לפני כמה ימים חלום על אימייל קצרצר מדנה , הפעם סמס . 
אני שונאת את זה . 
וטל . 
אין לי כוח אפילו להכנס לזה . 
אבל אני חושבת שאם היא לא תעשה איזשהו צעד בשבועיים הקרובים ( והיא לא ) אני אאלץ לעשות איזשהו DELET עליה . 
זה לא אמור להיות באמת קשה בהתחשב בכך שהאינטסיביות של התקשורת שלנו לא היתה ממש גבוהה מעולם , היא אף פעם לא באמת היתה חלק מהחיים שלי , רק חלק מהלב . 
ומהלב קשה למחוק , אבל אפשר לעשות לו מניפולציות . 
ואני חושבת שאני די טובה בזה . 
אז כמו ששילה אומרת , " היי שלום , תודה רבה " ? 
נראה , ניתן לה עד סוף החודש . 
בכל הימים האלה שלפני כתיבת הפוסט הזה , ממש רציתי שכשאכתוב זה יהיה אופטימי , יראה כמה דברים טובים שיש פה עכשיו , אבל עד כה לא מצאתי את הזמן והסבלנות לכתוב . 
אתמול בלילה מתוך הדמעות והייאוש רציתי להתיישב לכתוב אבל וויתרתי , גם כי רציתי לישון , אבל בעיקר כי לא רציתי פוסט מתבכיין . 
אני יודעת על עצמי שתמיד כשתקופה טובה מתחילה נוצרת הצטברות כזו של רעלים שמפחיד לתת להם לצאת החוצה , פן יהרסו את כל הטוב שנבנה לאיטו , ואז באיזשהו שלב יש התפרקות , צריך לצאת לרוקן את הזבל ולהסתכן בהתלכלכות כזו או אחרת . 
אני מקווה שזה רק זה ושברגע שהזבל יהיה כבר בפח אני אוכל לעשות מקלחת ולחזור לעצמי נקייה . 
14/2/06 יש לי סיכוי להנצל אני יודע אני אלמד להתעורר להתפכח אני אוכל עוד לדבר באהבה על עצמי ועל העיר ועל אישה תמיד פחדתי להשתגע שהלב יקפא ויתרוקן אבל עכשיו כמו שאני יושב יש לי סיכוי להנצל אני חושב אם אני קוראת את זה ומחייכת , אם אני קוראת את זה , מסתכלת אחורה וחושבת כמה רחוק היה היום בו כתבתי את זה , אם הלב שלי מלא ורחב והרגליים שלי על קרקע יציבה , אם יש לי את השמיים שלי ואת החלומות שלי , אז השגתי את מטרתי . 
אני לא רוצה לקרוא את זה , להסתכל אחורה ולהגיד : הלוואי שהכל היה קורה אחרת . 
אני לא רוצה לרצות לשנות כלום . 
אני רוצה להסתכל על החיים שלי בחיוך גדול ולשמוח על המקום אליו הגעתי ועל התקופה אותה אני חיה עכשיו . 
אני רוצה לקרוא את זה ולדעת שטוב לי עם עצמי . 
בתאריך הנ"ל ישבתי בחדר קטן ברמות שפירא עם קבוצה של עוד חמש עשרה בנות ומדריכה אחת מתוקה ומקסימה . 
היא ביקשה שנכתוב משהו , משהו על איך אנחנו רוצות למצוא את עצמינו בעוד חצי שנה . 
בעיקר בקשר לצבא ולתפקיד שלנו , סביר להניח . 
המטרה היתה שהיא תאסוף את המכתבים האלה ותשלח לנו אותם בדואר כעבור חצי שנה . 
ישבתי עם הדף הצהוב מולי ועם עט ביד וכל שיכולתי לעשות הוא לדמוע . 
נועה , המדריכה שלי , קראה לי החוצה ודברנו . 
זה היה יום לפני שבירת הדיסטאנס ויכולתי להרגיש במשך השיחה שהיא רוצה לחבק אותי ולא מרשה לעצמה . 
ובכל זאת כנראה שהיא הצליחה להרגיע אותי . 
חזרתי לחדר ולדף הצהוב , בהתחלה הדבר היחיד שעלה לי לראש היו המלים של אביתר בנאי , אבל אפילו לא הצלחתי להזכר בכל הבתים . 
אחר כך המלים שלי התחילו לזרום . 
כשפתחתי את המעטפה היום והתחלתי לקרוא הייתי בשוק . 
לא כתבתי אף מילה על הצבא , לא על המועדונית והילדים - כאילו ידעתי שבעוד חצי שנה זה לא יהיה חלק מהחיים שלי . 
לפעמים החיים צוחקים עלינו , ולפעמים הם מחייכים אתנו חיוך גדול . 
רק ביום שני בערב חשבתי על כל עניין היציאה שלי מהצבא , כמה זה היה נכון ואיך לא היה יכול להיות אחרת . 
כל מה שקורה עכשיו - צריך לקרות . 
בין אם מדובר על החודש האחרון של השיעורים של דנה ( וגם החודשים שקדמו לו ) , בין אם מדובר על הקורס שאני אמורה להתחיל באמצע אוקטובר , כל מה שקורה עם יעל והסטודיו החדש , ( טפו , בלי עין הרע . 
) או כל דבר אחר שאני עושה עכשיו . 
וזה מצחיק , כי ביום שלישי בשיעור ספרדית מישהי שאלה אותי איך התמודדתי עם היציאה מהצבא , ואמרתי לה שטוב , שאני לא מתחרטת . 
אמרתי שפחדתי שיהיה לי קשה , שאני ארגיש שעשיתי טעות , אבל יצאתי ואני שלמה עם ההחלטה הזו . 
אתמול או שלשום ניסיתי לכתוב פוסט על כל העניין הזה . 
בסופו של דבר וויתרתי על הרעיון כי לא היה לי מספיק בשר לפוסט , והנה הגיע המכתב הזה והשלים את התמונה . 
זו לא תקופה מושלמת . 
אני לא עושה אידאליזציה לכלום , יש קשיים ובעיות ותסכולים כי , וואלה , אלה החיים , וממתי הכל פשוט וקל ונשפך כמו סירופ שוקולד חם על גלידת וניל ? 
אבל תכלס ? 
לא הייתי רוצה לחיות עכשיו שום דבר אחר . 
התקופה הזו נהדרת , למרות העצב והבדידות , למרות שיש קשיים . 
קראתי את המכתב הזה שכתבתי לעצמי לפני חצי שנה וחייכתי . 
