ON-OFF מבחינתך זו הפעם הראשונה , עבורי זו הפעם המיליון , שאתה מגיש ביד פתוחה ורועדת קופסא כחולה . 
בתוך כל אחת מהן אצורים צלילים של קולך הצוחק , הנחנק , הכועס , השלו . 
סיטואציות , דיאלוגים , זכרונות מקופלים ומונחים בקופסאות כחולות בדם שלי , בלב , כבר כל כך הרבה שנים . 
אני לא צריכה עט כדי לזכור אותך.לא שווי כספי , לא קופסא מהודרת , לא סרט ורוד שמסתלסל . 
מספיקים לי שמיים ביום בהיר בהם עננים שמשורבטים כפניך . 
חופנים של צמר גפן מקובעים ברקיע ונעים על מסילת הרוח בהתאם להבעות פניך הלעיתים מאוכזבות , לעיתים מחויכות . 
בהליכה מפרכת במסלול שאין סוף לו אתה העץ המציל ביום שרב ויובלים מקוררים שמתווים את הדרך . 
גם לאחר טעם מתוק של תפוח , שנימוג לאיטו עם הזמן נותרים בין השיניים פירורים מנוכחותך המשמעותית אשר שום כוס יין לא יכולה למחוק . 
קול של היגיון , סוודר ישן שמעלה אבק בארון , בין מחוגי כל שעון , ברגעים של שיגעון , ריקבון , ביזיון , צימאון . 
בילדה בחיוכה , באמא בשתיקתה , בניצוץ הבנה שבעיניים , אתה . 
והנה אתה מהלך בקומה מכופפת וצורח ללא צלילים אל העולם הזה . 
חורט על הקירות , מפזר מטבעות , הכל כדי שתדע שידעו שהיית . 
כואבת מהכל המחשבה על המחשבה שלך , שאני צריכה עט , כדי לזכור אותך . 
