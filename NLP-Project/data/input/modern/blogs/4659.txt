אני יודעת שהיסורים האלה לא חדשים לי . 
מתישהו הייתי במקום דומה מאוד . 
בזמן אחר . 
מתישהו אולי יכולתי לחצות הרים ומישורים , לצלוח יבשות וימים ועדיין לגעת בכאב בראשוניות של כוויה . 
עכשיו אני כבר לא יכולה . 
אנשים ממהרים לקבור . 
לחפור גומחות ולהטמין בהן . 
ופעם בתקופה , אזכרה . 
אזכרה שכנראה תהפוך מזמן לזמן לטקס מייגע . 
להתארגנות כפויה . 
ואנשים עם מעילי חורף שהורדו מהבוידעם , ינערו מטריות שהרוח עיקמה וביציאה ירטנו על הבוץ שדבק לנעליהם וישפשפו את העקבים במדרכות . 
קברנים כולם . 
אזכרה היא לא זיכרון . 
זה אולי כמו ההבדל בין אזעקה לזעקה . 
כל כך רוצה להיפרע כבר מכל מה שרודף אותי . 
חשבתי שיש גבול למה שאני מסוגלת לעבור אבל כבר כמה חודשים שאני עומדת לחצות אותו ואני עדיין מתקיימת . 
מתקיימת בדוחק . 
המועקה מכבידה על הלב , שמכביד על הנשימה הנשימות לא סדירות , אבל החמצן מגיע איכשהו למוח . 
