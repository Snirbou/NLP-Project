רציתי לחזור עם מלים יפות , עם משפטים שמספרים על הדברים הקטנים שיש בהם עולם ומלואו . 
רציתי לחזור עם תובנות ומסקנות ועם הרבה נשימה בין ההברות הנכתבות . 
אבל זה היה שם , שם האותיות שלי היו פתאום עגולות ורכות יותר והסתדרו במרחקים הרצויים , עדינות ונעימות . 
ברכבת הכל היה עוד אפוף ומסך של חוסר שינה הסתיר וטשטש . 
עכשיו אני יכולה לנסות ולטשטש , ללבוש טי שרט גדולה בתור פיג'מה ולא להסתכל לעצמי על הבטן בזמן החלפת החולצה . 
אני יכולה לנסות להשאר ברגעים המסוימים בלי לזכור מה יבוא אחריהם , אני יכולה לנסות ולמשוך את פסק הזמן הזה עד קצה גבול יכולתו , אבל בסוף הוא ייקרע . 
בסוף אני אאלץ להוריד את הלק השחור המתקלף הזה ולשים אחד אחר , צבעוני סביר להניח . 
( הבטחתי ורוד , אבל הוא לא יהיה . 
) בסוף אני אצטרך לעשות את כל מה שצריך , וליצור קשר עם מי שזנחתי , ולחזור לשגרה שלי . 
יותר בבום ממה שהתכוונתי , אבל זה מה שיש עכשיו . 
לתקתק שיגרה , להריץ את הכל , כי ככה זה , כי לנוח אפשר בחופש , או עם הרבה מאוד רגשות אשמה . 
ורגשות אשמה גם ככה יש לי , כי אני לא עושה מספיק , ולא חיה מספיק , ולא ולא ולא , ושום דבר לא מספיק . 
בייחוד לא אני , ובייחוד לא בשביל עצמי . 
היום בבוקר הייתי רזה . 
עכשיו אני שמנה , ומגעילה , ובא לי להקיא מעצמי , ובא לי להעלם . 
הבעיות לא נעלמו , הן רק שחקו איתי מחבואים , כשהתחשק להן , ועכשיו הן כאן ובווליום גבוה יותר . 
הכל מוציא אותי משיווי משקל , הכל מערער , הכל תופס יותר מדי זמן ומקום , ואין לי בכלל משהו אחר שהייתי רוצה לעשות עם הזמן והמקום הללו לו היו מתפנים , ולכן הם נשארים מלאים , ולכן אני דוחקת את עצמי לפינות האלה , כי עם זה אני עוד מצליחה להתמודד , את הימים האלה אני יכולה לעבור , כך או אחרת , אבל לו הייתי מקלפת את הימים האלה מהעטיפה הססגונית שלהם , הייתי מגלה חיים עירומים , ריקים , ובעיות הרבה יותר מהותיות , שמתחבאות בין הסדקים . 
והמלים שלי משעממות , המשפטים מודבקים אך בקושי , והטקסט הזה סדוק . 
כמו הקול שלי שסירב לחזור לעצמו במשך ימים , כמו הכוחות שלי שאינם , כמו השריטות שאני לא עושה כי אפילו הן כבר חסרות משמעות . 
תוך יומיים אני אשכח את החופש הזה ואלך לאיבוד בין כל אותן שעות עמוסות , בהן אין לי ברירה אלא להיות " בסדר " . 
ולפעמים הכי טוב לתפקד מתוך " אין ברירה " ולפעמים הכי רע . 
וזה לא משנה . 
היה לי שם דיסק של לאונרד כהן בהופעה ותה קינמון - תפוז ורוח מושלמת . 
כאן יש הרבה יותר , וזה הרבה פחות . 
המחלה עוד לא הספיקה לעזוב את הגוף שלי לגמרי , וכבר אני צריכה לעמוד על שתי רגליים ולהתמודד . 
ולא , היא לא רוצה להלחיץ אותי , אבל היא צריכה לדעת מה קורה , וזה מפיל אותה כשאני ככה , והיא לא מוכנה לשתף עם זה פעולה , והיא לא יכולה להיות המטפלת שלי , היא תתן לי את כל מה שהיא יכולה אם אני אתפקד ואהיה בסדר . 
( שלא להגיד , אם אהיה שמחה ובטוחה בעצמי . 
) ומה עד אז ? 
אני אמורה לעבור תהליך בזק בכמה ימים שיגרום לי להיות מאושרת ונטולת פחד ? 
לנער מעליי את כל השדים ולחייך אל העולם כמו מלכת היופי ברגע ההכתרה ? 
ולא , אני לא רוצה לעבור תהליכי בזק וקיצורי דרך , יש לי הרגשה שזה מה שניסיתי לעשות כבר שנים , ואיכשהו הגעתי למצב בו כל הזמן אני חוזרת לאותו חור שחור , שאני לא מצליחה לגלות מה יש בו וממה הוא נוצר ואיך מתמודדים איתו , כי הכל מסביב כבר לגמרי בסדר , זה רק החור הזה , שיש בתחתיתו מגנט שמושך אותי לשם , ששואב לי את האנרגיות הטובות והרצונות , את המוטיבציה ואת שמחת החיים , ואת כל קשת הרגשות שפעם התהדרתי בה . 
עד שכבר למדתי על בשרי כמה מקלה הידיעה שאפשר להתפרק , ואפשר לפחד , ואפשר לבכות ולהרגיש לבד , ואפילו לקבל חיבוק והבנה ותמיכה באותם הרגעים , עד שהבנתי שזה הרבה יותר פשוט כשמאפשרים לי לשקוע ולא מכריחים אותי ישר לטפס למעלה , כי אז אני במילא רוצה לצאת מזה באיזשהו שלב , עד שנכנסתי לתהליך שאין בו שום קיצורי דרך ... 
.. 
. 
וזה מחזיר אותי שנים אחורה , לרגעים הרעים שהיו , לפחד וחוסר האונים והכעס העצמי . 
ואני שונאת את זה , אני שונאת את זה כי זה נגמר וזה לא היה אמור לחזור בשום צורה , בטח לא עכשיו , בטח לא ככה . 
ואני שונאת את זה כי זה יגרום לי לקחת את הימים האלה בתור חופש , בידיעה שאחר כך אין לי ברירה אלא להיות מה שאני אמורה ויכולה להיות . 
לא כי אני רוצה ומוכנה , אלא כי זו התכנית , ויותר משאני מפחדת לאכזב אותה או כל אחד אחר , אני מפחדת לאכזב את עצמי , מפחדת לכעוס על עצמי בשלב יותר מאוחר . 
וזה חונק אותי עכשיו , כי זה בא ממנה , וזה לא היה אמור לבוא . 
זה חונק אותי כי אני רוצה את הזמן שלי לעצמי , גם אם עכשיו אני צריכה אותו בשביל לבכות ולהתכווץ בתנוחה עוברית ולרעוד ולהיות הכי מסכנה שאני יכולה . 
כי מותר לי גם את זה , כי אני עדיין ילדה , ואני רוצה לפעמים להרגיש כמו אחת , גם אם כרגע זה יוצא בצורה הפחות כיפית . 
אתמול בלילה הצלחתי לכתוב לעצמי איזושהי ברכה לשנה החדשה . 
היום אני לא רוצה להסתכל לשנה הזו בעיניים , כי להתחיל אותה ככה , גורם לי להפנות את הראש וללכת לכיוון השני . 
אבל זה בסדר ( כי צריך ? 
כן , כי צריך . 
) עוד שבוע אני אהיה פה , אחרי החופש שלקחתי לעצמי , בתקווה שעם הרבה אוויר ושקט במלאי , ואני אחייך ( כי צריך ? 
כן , כי צריך . 
) ואולי אני אפילו ארצה לעשות עם עצמי משהו , ואולי אני אפילו ארצה להיות אני . 
נגיעות אסורות , פעימות עמומות , גבולות מטושטשים . 
החיבוקים האלה מתאספים לי בבטן ושולחים קרניים לכל הגוף , ממלאים את החללים שלא ידעו למה הם התרוקנו , משתיקים את הקולות ושולפים אותי מתוך הזמן ולתוך עולם מקביל שאין בו זמן , שאין בו דברים שצריך לעשות ואין טרדות קטנות ומציקות . 
רשימות נכתבות ונמחקות , מתחלפות , מתחדשות . 
טלפונים נעשים ועדיין שום דבר לא נראה יותר מסודר . 
אם ואולי , וכשאני אדע בדיוק . 
זה מריץ את הסרט הנע , אבל אני כבר הרבה פחות רוצה לרוץ . 
אני לא בטוחה אם זה יותר נוח או יותר מתיש , אבל יש לי הרגשה שבקרוב אני אשים לזה סוף . 
כשהכל ייסגר סוף סוף , וכל התכנונים יתחילו להתממש , אז לאט לאט אוכל לחיות את הדברים ולא להסתובב סביבם בחוסר שקט . 
החזרה הזו פתחה קצת את הצינורות הסתומים ; לדבר , לחבק , לרצות . 
לתת לדברים לזרום החוצה , לאוורר את הלב שמתהפך בתוך עצמו ולא נושם כמו שצריך . 
כן , לקחת את הזמן ; לחפור , להעמיק ולחפש , להלביש פירושים לחלומות ישנים , לנסות לשים את האצבע מחדש על הבעיות , לוותר רק כי אני יודעת שהיא לא תסכים שאוותר . 
לתת לה לשמור עליי . 
ופתאום נקודות של ביחד מתחברות ועומדות אל מול הלבד הגדול , ולרגע זה קצת פחות קשה . 
יש דלק לפעול עליו , יש אוויר להכניס לריאות , יש חיבוקים להתעטף בהם כשצריך לנוח . 
עכשיו ללמוד לנוח , לא על חשבון , אלא בשביל . 
עכשיו לאזן , עכשיו ללמוד איך לרצות , כי זה מה שעושה את ההבדל , כי זה מה שמניע את החיים . 
