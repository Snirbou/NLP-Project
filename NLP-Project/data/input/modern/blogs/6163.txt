פרחה ברנו קליאו משנה את המקום שלה מערבות הנגב חזרה אל המרכז המהביל . 
בכיסא ליד נוחר לו איש אחד עם מפרצים בלונדיניים שמתעצבן מתוך שינה שהמזגן מגמגם , ומתגרד מהחום . 
מאחור המון שקיות ותיקים ובלון הליום אדום . 
מתי כבר נשאף אותו ונדבר מצחיק ? 
איכשהו זה עדיין לא יצא . 
לקלינט ולאחיהו התאום היתה יומולדת . 
חגגנו בחתונה . 
כן , באותו הערב היתה חתונה של החבר שלהם , איש עצום מימדים ( 2.06 מ' ) וחברתו המקסימה , שהיום היא כבר אשתו . 
היה שמייח , כמו מסיבה של הענק וגנו , הענק , שרוקד בחינניות של גמל סהרורי ניתר במרכז , הביט מוקסם ומאוהב עד האזניים באשתו הטרייה שדווקא הביאה אותה בפיזוזים לא רעים , כשכולם מנתרים מאושרים ושתויים מסביבם . 
ואני חשבתי , כמה חבל שאי אפשר לקחת את הרגעים האלו ולשים בקופסה אטומה , שיהיה אפשר לשלוף ולהתחמם בהם כשעצוב . 
למחרת ארוחת ערב משפחתית , 12 קופים בטלוויזיה , ואני מוקסמת בכל פעם כמה שמדלין סטואו יפה . 
היה לי חבר לשעבר שאמר שאני דומה לה , אבל אני לא רואה את זה . 
אני דומה , לצערי הרב , לברנדה מ " סיקס פיט " . 
ועכשיו , כשהסתפרתי , אפילו עוד יותר . 
מר פוק , המערכת מברכת אותך על הצטרפותך לקהל קוראינו . 
רע - איון לפני שעה קלה ( אני מאמינה שזה המינוח המדויק ) חזרתי הביתה לאחר ראיון ארוך ומתיש באחת ממערכות העיתונים הכלכליים בארצנו . 
מותר לציין כי הרגעים המשמחים ביותר בחלק זה של היום היו המפגש עם מר פוק , בוס לשעבר ואיש חביב שעובד שם מזה זמן מה , והדרך חזרה הביתה , אותה צלחתי במהירות וביעילות של נווט מצטיין בקורס טייס . 
הראיון האישי היה דווקא נחמד , הבוס המראיין התגלה כאיש חביב ונעים הליכות שאת קירות משרדו מעטרים יצירות אמנות אבסטרקטיות פרי מכחולם של ילדיו הקטנים . 
קיבלתי משימות שכתוב רבות ועמלתי עליהן בחירוק שיניים , אבל ההיי - לייט היה מבחן המאקרו - כלכלה שהוגש לי , שכן אני מבינה בכלכלה כמו חמור במרק פירות , פיל בחנות חרסינה ושלל דימויים שמבטאים כלום בתוך שקית ניילון עם חור שנמצאת על רצפתו החשופה של חדר ריק . 
את רוב התשובות ניחשתי , ואת השאר סתם סימנתי בצורה מאוזנת מבחינה צורנית , יענו , שלוש פעמים ג' , שני ב' וארבע א' וכו ' . צדק מר פוק בעצתו , כשאמר שהמקום לא יתאים לאישיותי התוססת כסיפולוקס מרוקן , אבל אני חייבת להודות שתמיד שווה לנסות , ולו בשביל לקבל פרופורציות וכיוון כללי , ולהבין מה כדאי ומה לא . 
החוויה המתקנת הזאת חישלה אותי דווקא , ויצאתי משם דיי מרוצה , למרות סיכויי הקלושים לקבל את המשרה . 
מיאו החתולה נעדרת . 
ולא בצחוק . 
כ - 40 שעות חלפו מאז נראה יצור האופל הקטן מדגם פח זבל שחור לבן במחוזותינו . 
היא אף פעם לא נעלמה לכל כך הרבה זמן , וזה דיי מטריד אותי . 
לא נראה לי שחתולי השכונה הגרומים יכולים עליה , ורוב הכלבים קשורים , וגם הילדים מכת השפן לא ממש מטרידים אותי , הרי עד שהם יקשרו אותה לצלב היא תוציא לכולם את העיניים ואת הטחול , אבל אולי היא נדרסה חו"ח , או משהו . 
לאסי , שובי כבר הביתה , אינעל ראבאק . 
