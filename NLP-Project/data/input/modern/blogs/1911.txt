אני מאזינה למוזיקת הסתיו : גשם חזק - חזק ניתך על הגג , על העצים , על התריסים על הכל , גלגלי המכוניות הנוסעות מתחככים במים על הכביש , רעמים וברקים בליל חורף לא כל כך קר . 
הגשם מתחזק , ואני עוזבת את המחשב ומסתכלת דרך החלון בחדרי , אותו חלון שפונה לרחוב הראשי ושבגללו קשה לי לישון בלילות . 
ברגע זה אני מודה לו על כך שהוא מאפשר לי להביט החוצה , אל אור הפנסים . 
הטיפות גדולות וצפופות כל כך עד שהן הופכות למסך לבן , ואני רוקדת רוקדת , עם גרבי ברך אפורות - כחולות וג'ינס וחולצה גזורה , וכל העולם חי אצלי עכשיו . 
איזה מכתב יפה כותב לי הסתיו , ממש כמו בשיר של אבן גבירול . 
הוא יודע כמה אני אוהבת לקבל מכתבים . 
- ( 17:30 ) אני רוצה לקנות את הדיסק החדש של אביתר בנאי . 
המילה " חדש " עדיין תקפה גם לאחר שעוברת שנה וחצי ? 
מעניין . 
נו , החלטתי שעובדת היותו , כך אומרים , פחות טוב מהשניים האחרים , לא תמנע ממני להכיר שירים נוספים של אביתר . 
רק אני יכולה לסרב לקנות דיסק של הזמר הכי אהוב עליי , אה ? 
בעצם לא רק אני . 
גם אני . 
שמעתי את פתיחות שירי " עומד על נייר " באתר שלו , והוא שר שם . 
שזה די ברור ומובן מאליו , אבל בדיוק - מובן מאליו , לא צריך לקחת דברים ככה , זה שהוא שר יספיק כדי שאהנה . 
ואף פעם לא שמעתי לראשונה אלבום של אביתר בסתיו או בחורף , אז - אה - הא ! 
סיבה מספיק טובה . 
רציתי לכתוב שורה ונוצרה לי פסקה . 
בשורה ההיא היו אמורים להיות שמות של דיסקים נוספים שאני רוצה לקנות , כדי שלא אשכח וסתם כדי שיהיה כתוב במקום כלשהו : " התעוררות " של שם טוב לוי , " שינויים בהרגלי הצריחה " של החברים של נטשה . 
וגם נגן אמפישלוש , כדי שאוכל לשמוע את כל האלבומים האלה בלי לסחוב איתי את הדיסקמן הכבד , שלא לדבר על כך שאין לו מקום אצלי בתיק ושאם הוא ירטב בגשם הלכה לה כל המוזיקה שלי , ושהוא מסורבל , והרבה סיבות . 
ואני אוהבת אותו . 
גם את זה חשוב לציין . 
אם כבר דברים שאני רוצה ( איזה מעבר פסקאות בלתי זורם , ממש כמו בעבודה באנגלית ; רק ששם מורידים על זה נקודות וכאן לא . 
נקווה בשבילי שגם שם לא , חוץ מזה שיש לי נטייה להיות ביקורתית מדי כלפי דברים שאני כותבת או מגישה אז מי יודע . 
מצחיק , אם לא אגיש את העבודה לא יורידו לי נקודות על זרימה . 
ונראה שזה מה שעומד לקרות , בהתחשב בכך שהחלון הפתוח הנוסף ובו העבודה נזנח כרגע , וכמה שטויות לא קשורות אני כותבת , בחזרה - ) , מתחשק לי להחליף עיצוב . 
אחרי כמעט שנה אני מאמינה שמותר לגוון . 
למישהו יש רעיונות , רצוי בגוונים בהירים יותר ? 
... וזה מזכיר לי ( אם אסביר איך רק יווצר עוד בלאגן ) שפסטיבל הפסנתר עתיד להתקיים בראשון עד השלושה בנובמבר . 
ויפיי ! 
סוזן דלל הוא המקום המושלם להופעות , פסנתר הוא כלי הנגינה המושלם להופעות , ויש אביתר בנאי ! 
ומתי כספי ויוני רכטר ואפילו אפרת בן צור , רק שהיא מופיעה עם עוד שבע נשים לציון שמונה שנים לפסטיבל , שזה פחות כיף . 
כרגע הבעיות המרכזיות שעומדות בפניי עקב שעת ההופעה , 22:45 , הן : מחסור בתחבורה ומחסור בשעות שינה , ועודף באמא שלא מרוצה מחסרונן של הנ"ל . 
נו טוב . 
דברים בדרך - כלל מסתדרים לטובה . 
לסיום , הפעם בלי קשר ממשי - ללכת לקנות עיתון כשהשמיים מעוננים וקודרים זה רעיון נהדר . 
באמת . 
מזמן לא חייכתי ככה . 
חוץ מביום ראשון עם הגשם הראשון ואתמול כשחן ואני צפינו בפספוסים של ארץ נהדרת , וכשחשבתי על הסיפור של גל , וגם באחת מעשרות הפעמים בהן נתקלתי בפרק של חברים השבוע , ועכשיו . 
This is the winter of my smiles ? 
בעצם , לא winter , אלא season , אני מחייכת בכל החורפים . 
ועדיין לא חורף ! 
איזה קטע . 
הסתיו נחמד מאוד . 
( : לצחוק להיבהל מהרעמים ולצחוק להתלהב להתקשר לברית לפתוח קצת את החלון באוטובוס בדרך לכיכר רבין כדי להרגיש את הטיפות לאכול פיצה עגבנייה בכיכר רבין תוך צפייה בגשם לשיר את " גשם חזק " בפארק הירקון לרקוד במעגל " ושאבתם מים " לשחק הינקי פינקי לשחק הקוואה קוואה לשיר את " Singing In The Rain " לשיר את " אהבת פועלי בניין " להירטב לחלוטין לרקוד שוב במעגל לצחוק , לחייך , לצחוק ברגע זה קר לי בכפות הרגליים ואני מתה מעייפות , אבל גשם , ירד עליי היום גשם . 
