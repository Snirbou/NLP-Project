כל כך מעאפן מה שקורה לי עמוק בפנים , שאני שוקלת לעשות עכשיו לילה לבן ופשוט ללכת לעבודה בבוקר . 
ממילא ישנתי , ואם ארדם לכמה שעות שנותרו לי , ארגיש עוד יותר חרא . 
כי מהצהריים אני מרגישה לא מאופסת . 
זה התחיל מהשיעור נהיגה העלוב שהיה לי ( אני שוקלת להפסיק , נמאס לי ) , המשיך בנסיעה הלוך - חזור בקו אחד ללא מטרה רק כדי להעביר זמן עד לעבודה , ובתחושת אאוט כללית בעבודה שאומנם הלכה והתפוגגה ככל שהשעות חלפו . 
שוב ושוב עולה לי בראש המילה " הפרדה " . 
איך הכל מפוצל ומפורד זה מזה ואנשים חולפים אחד ליד ובתוך השני ובעצם כל אחד חי בתוך עצמו . 
מקבצי תאים גלמודים שאין בינם לבין עצמם שום תקשורת אמיתית , הכל רק למראית עין . 
נושאים ונותנים . 
אוהבים ושונאים . 
קונים ומוכרים . 
מחליפים חומרים , רוק , דם ועוד כהנה הפרשות אנושיות למינהן . 
אבל מה נשאר מזה ? 
בסופו של דבר כל אחד לעצמו . 
זה רע מאוד שכל ההרהורים ה " פילוסופיסטיים " האלה צפים לי עכשיו , דווקא בתקופה של " תכלס " . 
דווקא כשהתחלתי לעבוד , לתכנן לימודים . 
בתקופה שהתחלתי להרגיש שכל ה " פילוסופיה " השחורה שלי על החיים מתמתנת קצת . 
שאני מתחילה לאהוב את עצמי קצת , ולחייך , ודווקא להסתכל באופטימיות על הכל . 
אני לא רוצה לשקוע שוב . 
אתמול ישבתי קצת במרכז מסחרי בבית קפה סמוך לעבודה שלי ( על סף התמוטטות עצבים קלה ואחרי כמה טיפות " רסקיו " שלקחתי כי הייתי חייבת משהו שיאפשר לי להמשיך לשחק את המשחק ) ופתאום חשבתי על השירותים שביקרתי בהם חמש דקות קודם לכן , שחולקים קיר אחד עם חנות סמוכה , ועל העבודה שלי , שבמרחק 50 מטר משם . 
חשבתי לעצמי , כמה שהכל סמוך זה לזה , ובעצם כל כך שונה ומופרד . 
חשבתי על הקולגות שלי , ותיארתי לעצמי מה הם עושים עכשיו ואיזה לקוחות נכנסים לסניף . 
אני יושבת במרחק 50 מטר מהעבודה שלי ואף אחד מהם לא יודע שאני כבר פה , לבד . 
זו היתה מחשבה מטומטמת . 
אבל פתאום הרגשתי כל כך חזק את ההפרדה הזאת , בעודי יושבת שם עלובה ובודדה ואוכלת ארוחת בוקר כי לא הספקתי לאכול בבית ולא היה לי כוח להכין לעצמי משהו לעבודה . 
חשבתי גם על ההפרדות שאני יוצרת בתוך עצמי , כאילו אני מתאימה את עצמי לכל אחד ובאופן כל כך לא טבעי שאני כבר שוכחת מי אני . 
מיליון אנשים חיים בתוכי והם מסוכסכים אחד עם השני סכסוך שכנים עקוב מדם . 
לכל אחד יש לי טון שונה , אוצר מילים שונה , תחפושת שונה . 
המסתכל מהצד לא ירגיש , אבל אני מחליפה מסכות בקצב מסחרר . 
עצוב לי לכתוב את זה , לפעמים אני מרגישה שאני אהיה לבד כל החיים . 
למרות שאני צמאה - צמאה למגע , ומאוד חסר לי כל מה שקשר טוב יכול להעניק לי , אני לא מסוגלת להיקשר לאף אחד באמת . 
השיא היה הבחור האחרון . 
הקסם שלו פג בעיניי אחרי פחות משבוע . 
האבסורד שבפגישה הראשונה איתו נמרחתי עליו כמו מרגרינה , חיבוקים , החזקת ידיים , מבטים ממושכים בעיניים וכל השמאלץ הרומנטי הזה , ופשוט ירד לי ממנו משהו כמו 5 ימים אחרי . 
שיקרתי לו או יותר לעצמי ? 
אני לא רוצה להיות לבד , אבל קשה לי עם הרבה סיטואציות , אפילו יומיומיות . 
למשל כשמישהו , לא במסגרת קשר רומנטי או משהו דומה לזה , מקרב אותי אליו רגשית במילים , בחום , בסקרנות קלה לגביי . 
במגע אגבי ומרפרף על הכתף החשופה . 
ורגע אחרי מרחיק אותי באותו חום , בטבעיות מדגיש את ההפרדה ביננו , התפקידים שיועדו לשנינו מראש . 
את חוסר הסיכוי למשהו אנושי לפרוח מחוץ לגדר ההפרדה . 
כנראה שלי זה לא כל כך טבעי ומובן . 
ומשהו בי מתכווץ עוד יותר בכל פעם כזאת . 
זה מוזר איך חצי מחיי אני במגננות , הסתייגויות , ורתיעה מאנשים . 
וחצי מהזמן מאמינה להם כמו פתי ולוקחת אותם ברצינות מדי . 
למה אני מאפשרת לעצמי להיות מושפעת מאנשים שלא ראויים לכך ? 
למה אח"כ אני אוכלת את עצמי יום שלם על למה אמרתי או עשיתי כך וכך ? 
לעזאזל עם הכל . 
שום דבר לא שווה את הכאבי לב שלי והתחבטויות הפארש האלה . 
אני רוצה להיות שלווה ושלמה ולא להניח לאף אחד לחדור לשלווה הזאת . 
נכון לעכשיו זה קורה כי אני מאפשרת את זה . 
יש רגעים שאני פשוט עלה נידף ומאמינה לכל מה שמספרים לי על עצמי . 
פעם אחר פעם אני מנסה לשכנע את עצמי שזה לא משנה מה אנשים חושבים עליי , משנה אם המודעות העצמית שלי פועלת היטב ( לא המודעות העצמית ההרסנית שהיתה לי פעם שהיתה הופכת לשיפוט עצמי אכזרי , לפחות בקטע הזה השתפרתי מעט ) ואיך אני בסופו של דבר מתמודדת עם עצמי ועם התכונות השליליות שלי ועם דברים שבהם אני גרועה וצריכה להשתפר . 
החלטתי שזה האתגר האמיתי . 
שום דבר לא בא בקלות ומותר לי לעשות טעויות ולצחוק על עצמי , וגם לאפשר לאנשים אחרים לצחוק עליי אבל מנגד לשים זין על צחוק שהוא בעצם לעג מתוך סתם רוע לב . 
אני לא טיפשה , ואני לא מרגישה קרובה לזה אפילו . 
ואני באמת לא חושבת שאני כזו גרועה בכל מה שאנשים נורמליים אחרים עושים , אני פשוט מבולבלת עד לאבדון . 
הבלבול הזה הוא שריד מחוסר הניסיון שלי בחיים ובעיקר מהתקופה האיומה שעברה עליי בכמה שנים האחרונות ( עד לפני כשנה ) ואני נלחמת בו לאט אבל בנחישות . 
אני חושבת שסך הכל שרדתי יפה עד כה . 
