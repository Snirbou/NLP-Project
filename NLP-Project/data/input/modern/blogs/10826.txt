אני תוהה איך זה לחיות בלי לכתוב . 
לא במשך חיים שלמים , רק פרק אחד . 
לתלוש מהספר הזה שהוא החיים שלי כמה דפים , שמונה , או ארבעה עשר , אפילו עשרים ואחד דפים . 
לתלוש פרק שלם . 
או פשוט להשאיר עמודים ריקים , לבנים , בלי שורות אפילו . 
איך זה מרגיש לתת לדברים לעבור בלי לתפוס אותם בתוך מלים ? 
קווים על גבי קווים שמתחברים לקודים של שפה כתובה . 
זה נדמה לי בלתי אפשרי , כמעט . 
מאז שלמדתי לכתוב את עצמי לא הפסקתי . 
בין אם על דפי מחברת או על מסך מחשב , שטף של אירועים , רגשות ומחשבות או קומץ מלים מסוגנן , עלק שירים . 
תמיד נשפכת לתוך מלים , תמיד יוצקת תבניות של דמויות שאוכל להכנס אליהן בקלות , מקום בטוח . 
זה קצת כמו מחבואים כי הקוראים מוצאים - לא מוצאים אותי , תמיד יש מקום לספק . 
עם הכתיבה באה גם הקריאה . 
בין אם זה לקרוא את הפוסט שפורסם הרגע , טרי טרי מהתנור , ( כמו טעימה ) יצא בסדר ? 
( זה אכיל ? 
) ובין אם זו קריאת " יומנים " מכיתה ח' או ט ' . פרקים אהובים וכאלה שהושמו בארכיון , במחסן קטן ומוזנח . 
תיעודים מוצלחים יותר ופחות - בסופו של דבר אני קוראת את הכל , וחוזרת אל אותם הדברים שוב ושוב , כדי להזכר , כדי לבדוק , כדי לוודא . 
הזכרון שלי בכלל לא עומד במבחן , הוא שב ונטען בזכרונות ישנים דרך דברים כתובים , הכל יכול להחיות את עצמו , את עצמי , בשניות . 
אני לא מסוגלת לדמיין את עצמי בלי זה , בלי היכולת , או הצורך בעצם , לתמלל את החיים , ועם זאת , איני יכולה שלא לעצור ולתהות , האם זה באמת נורמלי ? 
לא בהשוואה לאנשים אחרים , ( הרי מליונים על גבי מליונים של אנשים כותבים ) אלא האם זה , איך נקרא לזה , אורגני ? 
האם זה טבעי , טבעי להפוך את הכל לסרט וידאו שאפשר לחזור ולהקרין שוב ? 
כמו בסדרות טלויזיה . 
תמיד הצטערתי שבחיים אין באמת את האופציה לחזור ל " פרקים " ישנים ולצפות בהם מחדש , בדיוק כפי שהיו , ועכשיו אני חושבת על כך שבעצם זה קורה . 
ברמה זו או אחרת , זה קורה . 
אך כמו בסדרות טלויזיה - בכל פעם שיש פרק כזה , מעין " לקט " של קטעים ישנים , זה תופס את מקומו של פרק חדש , השתלשלות אירועים חדשה שנמנעת כי זמן המסך תפוס בחומר ישן . 
הרגשתי את זה באופן כמעט פיזי קודם , את הבועה , את הניתוק , משהו שאי אפשר להסביר , הרגשה כאילו אני נמצאת בתוך עצמי , החדר והחושך והשקט שבא אחרי שנגמר השיר , הכל בתוך הראש שלי ולמרות שידעתי שזה חלק מהמציאות , שזה הבית שלי ועוד רגע אני ארד למטה ואכנס לחדר שלי ... 
.. 
. 
הכל היה מנותק , רחוק ממני , או שאולי הכל היה קיים ורק אני הייתי חסרה . 
אני נזהרת מלהשתמש בדימויים בנאליים , אבל לא מצליחה למצוא את המלים המדויקות באמת שיסבירו את הקו הלבן הזה שאני לא מצליחה לעבור . 
אפילו אם דברים נוגעים בי , אני לא לוקחת איתי שום דבר הביתה . 
מה קורה כשאסימון נופל קצת מאוחר מדי ? 
האם עדיף מאוחר על לעולם לא או שיש אסימונים שכבר עדיף לשמור בכיס ? 
וכשהוא נופל , אחרי כל כך הרבה זמן , כמה רעש הוא עושה ? 
איזה חור הוא יוצר באדמה בנפילתו החדה ? 
נשגב מבינתי המצב הזה , נשגב מבינתי כל מה שקרה לכל אחת ואחת מאתנו מהרגע שהגענו לשיעור הזה , אבל למדתי חוק פיזיקלי חדש - ככל שלוקח לאסימון זמן רב יותר ליפול יהיה קשה יותר להתמודד עם התוצאות של נפילתו . 
הייתי חייבת לבדוק אם לתחושות שלי יש ביסוס . 
לא , זה לא עניין של פרידה , שום תהליך פרידה עוד לא התחיל אצלה , זה רק הצעד הזה אחורה . 
זה שאני התכוונתי לקחת ואז בטלתי . 
היא החליטה לקחת אותו במקומי , בשבילי , כי " יש דברים שמרגישים לי לא נכונים בשבילך " . 
בהתחלה רתחתי , מי היא שתחליט מה נכון לי ומה לא , מה היא בכלל יודעת מה מצב הדברים אצלי עכשיו ומי ביקש ממנה שתגן עליי , אני באמת ילדה גדולה . 
אולי קצת טיפשה לפעמים , אבל אפילו אם היה בדעתי להשרט עד זוב דם , זו היתה זכותי ומי היא שתבוא פתאום ובאיחור של שנה תעשה את הדבר הנכון ? 
ואז היא התקשרה , אמרה שוב את מה שנכתב בסמס שלא רציתי לענות עליו ואז ראיתי את הצד השני של הדברים - כן , זה באמת איפשר לי איזשהו שקט , זה נתן לי ספייס לנשום את עצמי ולא אותה לשם שינוי , זה נתן לי מקום פשוט לרקוד . 
אז שתקתי ואמרתי לעצמי שזה ראוי להערכה , הצעד שהיא לקחה . 
אמנם אני רוצה להתנגד ולהתמרד , אבל יודעת שהפעם אני יכולה לסמוך עליה , שזו פעם ראשונה שאני יודעת שהיא מודעת למצב והיא יודעת איך להתמודד איתו , איך לחפש את מה שנכון בשבילי ולא להתפתות לכיף של רגע ולפלרטוטים חסרי משמעות . 
אז אני אסמוך עליה , כי הפעם אפשר , ואני אנצל את המרחב השקט שנוצר מתוך קשר השתיקה הזה כדי להכניס לשם דברים אחרים , כדי לשים את כל הפוקוס על הריקוד . 
וכיף לי וטוב לי עם הריקוד . 
לשמוע את הקול שלה מעבר לקו גרם לי להבין שאני מתגעגעת אליה , לכל הדברים הקטנים שהיו שם ואינם עכשיו בעקבות ההחלטה הזו שלה . 
הלב שלי התכווץ כשהוזרמו אליו דברים שעד עכשיו היו חסומים , התכווץ כשהיא אמרה שזה לא נוגד את זה שיש לה משהו מאוד יקר אליי , התכווץ כשהיא אמרה שבעוד חודש זה במילא לא יהיה לי מול העיניים , התכווץ מלחשוב שאחרי שהיא תעזוב היא באמת לא תהיה שם בשום צורה , וממש התכווץ מלהרגיש את הדברים שעדיין שם , שאי אפשר למחוק עם החלטה , את הדברים שעברו בכמה רגעים של להסתכל לה לתוך העיניים תוך כדי ריקוד . 
אני מאמינה לה , אני חייבת . 
אבל זו הרגשה כאילו לקחו לי את הסוכריה על מקל ואמרו שזה בגלל שזה מזיק לשיניים . 
ולא משנה אם כרגע אני רוצה סוכר לוריד ורוצה שצבעי מאכל יצבעו את הלשון שלי . 
שום מפתח לא פותח עדיין את שער הגעגועים , לא מפתח המרחק ולא הקרבה . 
בזמן אחר ובועה אחרת הייתי נוזלת מבין הדמעות שלי ומאבדת את עצמי בחיפושים אחר הלב שלה , הייתי מתפוצצת מרגשות אלו ואחרים ומגיעה עד הקצוות הנידחים של הלב , הייתי כותבת על האושר והכאב בתור שני כדורי גלידה בטעמים שונים שנמסים זה אל תוך זה . 
( ובזמן הזה ? 
) עיניים נפגשות , מותחות חוט דמיוני של כנות ואמת עד שהחוט נחתך לתוך הצעד הבא . 
לכל אורך הדרך אני מרגישה אותה לידי , מוכרת כמו שיר שאני יודעת את כל המילים שלו . 
היא שם בזווית העין , אבק פיות ומציאות בעת ובעונה אחת . 
זה מדהים , אבל זה לא שובר או מאחה לי את הלב , רק מלטף אותו . 
ידיים קטנות מנגבות עיניים גדולות . 
אני קצת מתכווצת מלראות אותה בוכה , משתפת אותנו בעצב שלה , בגעגועים שכבר נטענים מראש , כמו אצל כולם . 
( למה אצלי לא ? 
) שירני מתפרקת , לנה נסגרת בתוך עצמה ומורן מתרככת כמו שמעולם לא הצליחה . 
הכל באוויר , אנחנו נושמים ביחד את העולם הזה שנבנה בשיתוף פעולה מיוחד , נושמים אחד את השני , אותה , את החומרים האלה , האחרונים , שהיא משאירה לנו כמתנות פרידה ... 
.. 
. 
זה יופי נדיר . 
ואני רק קצת עצובה שאני לא מספיק עצובה , שעם כל הרגשי אפילו דמעה אחת קטנה לא קישטה את הלחיים שלי ; לא עליי , לא על הפרידה , לא עליה , אפילו לא למראה העיניים האדומות , הדומעות שלה . 
אני תוהה אם משהו בי חסום מבחינה רגשית , ועונה לעצמי שלא - שהייתי לגמרי ולחלוטין בתוך הקומבינציה , שחייתי את התנועות האלה וחייכתי הכי באמת כשאחת הבנות הפתיעה לטובה . 
אפילו מול דנה אני לא נאטמת כמו שבשיעורים הקודמים קצת כן נאטמתי . 
אז למה ? 
מה כן מונע בעדי מלהשאב לתוך בריכת הרגשות החמה הזו ? 
למה אני לא טובעת ? 
ומוזר , מוזר שזה מה שאני מבקשת עכשיו - לטבוע . 
אחרי שכל כך הרבה זמן בקשתי לשמור על הראש מעל המים ללא הצלחה - עכשיו אני מבקשת לטבוע . 
קצת חסר לי הרגש המזוקק והאינטנסיבי הזה שמתעלה על הכל , שמכלה את הכל , שמותיר רק את הרגע - צורב בעור ובנשמה . 
