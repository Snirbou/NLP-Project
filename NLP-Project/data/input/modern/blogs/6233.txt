בחצות מול המדורה בים עם כל החול שנכנס מתחת למכנסיים הקצרים , הרגשתי נורמלית . 
ניגבתי חומוס במלפפון חמוץ מתוך קופסאת שימורים ולקחתי ביסים מפה לפה . 
הם זרקו אבני בערה פנימה ואני קרעתי גזרים של עיתון . 
הפנים שלי נשרפו מהחום האיום והכתף שלי הייתה קרה כרוח . 
היא קיבלה טלפונים בשרשרת , ואני חשבתי על כל הטלפונים שאני מפחדת שיותר לא אקבל . 
הבעיה עם טווחים של רגשות היא שלא כמו אקורדיון , הם אינם מתכווצים ומתרחבים לפי בקשה . 
הם פשוט שם , מתנגנים בתווים משלהם . 
אפשר אולי לשים אותם בצד לרגע ולחשוב רק על איך לעטוף בנייר אלומיניום תפוחי אדמה , אבל בלילה , אחרי שהיא תאבד את המפתחות שלה , ואחרי שהפלאפון שלי ישבוק שוב חיים , הם יצופו . 
אני אגיש יד ואחבק כרית קרוב קרוב ואדע שהבוקר מיד יגיע , וכרגיל אזרק ישר אל תוכו . 
את הבירה לא שתינו , במקום זה ישבנו על סחלב וקפה בתוך ספות קטיפה , משקיפות על וילונות שהלכנו בשבילם 20 דקות בערך . 
בעיניים טרוטות של אמצע הלילה דיברנו דברים לא הגיוניים על יחסים שבינו לבינה ובינה לבינה מכל מיני סוגים . 
היא עוסקת קצת יותר מדי בעיסוקים שהם לגמרי שלי , חשבתי , בשעה שהמבט המעורפל כבר לא חדר , וארבע עדשות נדבקו אל פנים העפעפיים . 
למחרת הגלים ליטפו אותנו ואני רציתי להגיד דברים שהיו עשויים לא להתקבל בהבנה יתירה . 
לא הייתי בטוחה איך עושים את זה , אבל ידעתי שאפשר . 
לא כי ברורה לי הדרך , פשוט כי אין אלטרנטיבה אחרת , אז לבינתיים מסתפקים בכל החיבוקים שמקפלים בתוכם הבטחות שאנחנו יכולות לקיים . 
כשצעדתי עוד קצת מזרחה , אחרי שאמרנו שלום , אחרי שאמרתי את מה שישב על הלב , חייכתי לעצמי בזמן שהבנתי שנפלתי חזק , אבל שאפשר לקום גם מכאן . 
בלילה , שוב על הטעם המלוח והלחות של הרציף , רציתי לבכות בדמעות את כל ימי השישי כולם . 
אבל השמלות הצהובות והבחורות המשוכפלות הסיחו את דעתי , ובמקום זה גרמו לי שאצחק . 
אז ישבתי ורעדתי מקור של מזגן , ולגמתי בלגימות קטנות וקמצניות . 
לא רציתי שהלילה ייגמר . 
לא רציתי לשטוף את ריחו של הים . 
יש טמטום ויש טמטום , אבל יש דברים שאדם עושה שהם כל - כך הרבה מעבר לזה , שאפילו לא ניתן לקרוא להם טמטום , או טמטום גדול מאוד , לשם העניין . 
והדברים האלה , שהם אולי לא כה נוראיים לכשעצמם , יש להם תוצאות , ועם התוצאות האלה צריך להתמודד . 
אבל בהנחה שהאדם היה מטומטם ( בהעדר מילה אחרת ) מספיק בכדי לעשות אותם מלכתחילה , מי אמר שהוא יוכל להתמודד עם התוצאות ? 
וכשמשהו מהסוג הזה קורה ( ואולי גם כשהפסיכולוגית של מישהו מציעה לו להפגש שלוש פעמים בשבוע , לפחות בתקופה הקרובה ) , ברור שיש צורך באיזשהי רוויזיה רצינית . 
( ואם הוא לא ילמד מכל זה , אז , אז הוא מטומטם באמת . 
) וכל מה שדבק הוא ריח הסיגריות ותחושת האכזבה הגדולה . 
כמו השמלה שלי היום גם אני אפורה , מפוספסת , חתך עמוק . 
אנחנו יפות ועצובות , שתינו , אבל הרוח במפרשים שלנו מנשבת בעוז . 
את מרגישה ? 
