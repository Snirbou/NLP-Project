אתמול עברתי בבית הספר היסודי שלי בדיוק בשעה בה ההורים הצעירים באו לאסוף את ילדיהם מבית הספר , ביום האחרון ללימודים . 
תעודות ביד , דילוגים , חיוכים . 
אלוהים , כמה זמן עבר . 
המבנים היו מוכרים והשנים התכווצו לתוך זכרונות חדים של כמעט - אתמול . 
לזכרונות חייב להיות טעם חזק יותר מטעם ההחמצה וההמנעות . 
ועל אף שעברי מתובל כבר , זכרונות המחר מתבשלים ממש עכשיו . 
מטבח חיי עומד לרשותי על כל תכולתו ; מלח , פלפל , וסוכר , אש ומים . 
רק לא לחשוב יותר מדי , עדיך לשים מלח במקום סוכר מאשר לראות תבשיל חרוך , טפל , עומד על הכיריים ומתנצל על חוסר הטעם . 
הימים האלה מבלבלים אותי ( ואת הבטן שלי ) . 
אין לי ברירה אלא לשאול את עצמי מה אני צריכה ורוצה . 
עליי להתחבר בו זמנית לשמיים ולאדמה , לשאוב מהם את התשובות הכנות ביותר , ולדעת לאזן בינהם . 
אני מחפשת את הקוד שישבור את הדפוסים הישנים וייתן לי את הכוח להתעלות מעל עצמי . 
אני יודעת שההתחלות שלי טובות , מבטיחות , אני רק צריכה לסמוך על זה שהסיום לא יאכזב , ושכל פרק ופרק מהאמצע יהיה שווה לעבור אותו . 
ולא לשכוח לתת לעצמי את הקרדיט על כל גשר שעברתי , על כל מסלול שסיימתי , על כל תהום שלא נפלתי לתוכה . 
אחר כך אני גם אקטוף את הירח ואטפס על העננים . 
הייתי בשגרה ורציתי חופש . 
התחיל החופש , ועוד לפני שהספקתי להרגיש אותו , כבר התחלתי בחיפושים אחר שגרה . 
ראיתי לנגד עיניי שגרה אפשרית , ומיד רציתי שוב חופש . 
אולי אם אני אדע מה אני רוצה , אני אהיה מסוגלת גם להשיג את זה . 
אולי . 
שווה לבדוק את העניין . 
בינתיים אני עושה אינספור טלפונים ותכניות . 
בודקת איך אפשר למלא את הזמן , איך אפשר להתקדם , איך אפשר לא לעמוד במקום . 
אני עייפה וצריכה להשלים שעות שינה , אבל כנראה שהאייס - קפה מפריע לי להרדם . 
הוא וכל אותם דברים שיש לי על הראש עכשיו ושאני צריכה לדאוג שלא יתנגשו ולא יפריעו אחד לשני , כי אני לא רוצה שתקרה שום תאונה מצערת בתוך הראש שלי . 
או בתוך החיים שלי . 
ומה עם הלב ? 
אני לא יודעת , כל מני אנשים אומרים לי לשמור על קשר , וזה כיף , ואני יודעת שצריך לדבר עם זו ולקבוע עם ההיא , אבל עם כל הדברים שאני מתכוונת לעשות אני חוששת שלא יהיה לי זמן וכוח לכל זה . 
כשבין כל התכנונים , אני מבינה שאם אני חושבת על עוד בנאדם כשאני מסדרת לעצמי את השבועות הקרובים וקובעת תכניות , אז כנראה שאני חלק ממשהו , נראה לי שקוראים לו " ביחד " . 
