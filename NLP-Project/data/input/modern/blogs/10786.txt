הייתי רוצה שיהיה לי צורך לעשות משהו קיצוני . 
לא מדי קיצוני , אבל לפחות בסדר גודל של לצאת החוצה ולצרוח ולבכות עד שלא יהיה לי גרון , לרוץ ולבעוט בחול ולרוקן את הגוף שלי מאנרגיות עד שלא תהיה לי ברירה אלא להרגע ולאט לאט להתמלא בדברים קצת יותר טובים . 
הבעיה היא שאני לא באמת רוצה לצרוח . 
אפילו לא ממש לבכות . 
בדיוק כמו שאני כבר לא טורחת להשתמש בחפצים חדים כדי לקשט את הרגליים שלי . 
אין לי צורך . 
שום דבר לא מספיק בוער , אפילו לא הרעל . 
גם הוא מחלחל בשקט ובלאות , כאילו התעייף מעצמו , כאילו הזדקן ונזקק כעת למקל הליכה . 
בשניה שנתקתי כעסתי על עצמי ורציתי להתקשר שוב . 
המסקנה היחידה שהיתה היא שההמנעות היא הפתרון , וגם זו היתה מסקנה שגויה . 
לא הייתי בסדר אתמול בלילה , אני לא בסדר עכשיו , ואני גם לא רוצה להשתדל להיות בימים הבאים . 
אני רוצה עכשיו פתרון . 
חיבוק או הרדמות מהירה , או שוקולד מריר , או הבטחות שאפשר לקיים . 
אני מנסה להסתכל לדברים הקטנים והורודים בעיניים , ועדיין לא מחייכת . 
זה כאילו שהחיוך מנסה לטפס על הר תלול וכל הזמן מתגלש למטה . 
הוא באעמת מתאמץ . 
גם אני . 
ואם מישהו יעז לזלזל במאמצים שלי , אני באמת ארצה להרים ידיים . 
אולי יש לי איזושהי נטייה לוותר לעצמי , אבל כשאני מסתכלת על השנה האחרונה וכל ההתמודדויות שבה , אני יודעת שלא בחרתי בדרך הקלה , ואני כל כך רוצה להרגיש סוף סוף קצת גאה בעצמי , וקצת מרוצה , וקצת אופטימית , כי גם הלא ייאמן קורה , וכי כל כמה צעדים קטנים מצטברים לכברת דרך קטנה , וכי כל הצלחה קטנה אמורה לתת לי יותר בטחון . 
ובפועל ? 
בפועל הכל רק גורם לי לפחד יותר , כי הפצע מתחבא עמוק בפנים , ואמנם אפשר לשים עליו פלסטרים צבעוניים , אבל זה לא מה שיעלים אותו . 
כשהייתי בקיבוץ כתבתי שאני רוצה שמישהו ישלח יד ויוציא ממני את מה שמת בי , ומוסיף להרקיב . 
כשחסמת את הדלת באצבעותייך המשוחות לק בצבע דובדבן וקרבת אותי אלייך , והרגע נמס לתוכנו , או שאנחנו לתוכו , היה נדמה לי שמעולם לא אהבתי אותך כמו בלילה הזה . 
הבהירות שבמלים הנבחרות ששוברות את השתיקות , והצלילות שבמבטים שעוטפים את אותן השתיקות בדיוק , יצרו עבורנו את הבועה הכל כך נפלאה שהיא אמנם לא עמידה בפני ילדים קטנים וטפשים בני ארבע עשרה ובפני סרחון שעולה מפח זבל שמתהפך ומבריח חתולים , אבל היא שומרת את כל המשמעות בתוכה , וגם כשהמציאות סודקת אותה , המשמעות נשארת בפנים , לא נוזלת דרך הסדקים ולא מתערבבת עם לכלוך מבחוץ . 
הפרפרים שהתעופפו מבין שפתייך נחתו לתוך כפות הידיים הפתוחות שלנו ונפרטו למלים המדויקות שלך . 
לפעמים אפילו דיבור יכול להיות אמנות , ובשעות האלה , כשאני נוזלת ממטאפורה לדימוי ובחזרה , אני יכולה להתאהב במשפט אחד , אם הוא מדויק דיו כדי לאחד את כל החושים כולם תחת קורת גג מילולית אחת . 
זה קצת מפחיד ; לבכות ולצחוק , להתחמק מהרגשות של עצמי , שלא יבלעו אותי , שלא יחסמו לי את האוויר , שלא יהפכו אותי לבת ערובה . 
עד שכל השכבות מתקלפות ויד ענקית משקה אותי ברעל שהוא הרגשות שלי עצמי , והם מדגדגים ומעקצצים , מטיילים במעלה הגרון ויוצאים החוצה בצורת טיפות מלוחות או מתערבלים בבטן ושולחים גלים של שקט לכל הגוף . 
ואחר כך שוב חוזר הפחד וזולג לי על הלחיים כשרגעים של ביחד סופרים את עצמם לאחור , כי אני יודעת שאט אט תתפוגג השפעתו של הרעל שבמשך כמה שעות הפך לשיקוי חמוץ - מתוק ... 
.. 
. 
ותבוא המציאות ותפוצץ את הבועה ... 
.. 
. 
ויעלה הבוקר , והגבולות המטושטשים יתחדדו שוב . 
( למרות ובגלל , אני אסירת תודה על הרגעים האלה , הנדירים כל כך . 
) גם לו הייתי שיכורה לא הייתי מצליחה להתעלות על עצמי ... 
.. 
. 
" אם המחשבות שלי היו עפרונות , הערב הזה בהחלט היה מחדד . 
" " החולצה שלך נורא טובה . 
הנעליים שלך רעות . 
והג'ינס שלך שרמוטה . 
אבל קחי את זה כמחמאה . 
" " זה לא צריך להתאים לאף אחד חוץ מלאתנו . 
" פחות משעה בצומת השכונתית הספיקה להיות שיר הלל לעוף המוזר שבתוכי . 
כולם בבגדים יפים , לבנים , ואני בבגדי בית שחורים . 
כולם בקבוצות , בקשר , או לפחות משתדלים לכסות על הנתקים שנוצרו , ואני צועדת לבד , עם ידיים בכיסים , מוצאת עם מי להחליף כמה מלים ועדיין לבד . 
והיא , היא לא מזהה אותי ואז פתאום קולטת וניגשת לתת נשיקה על הלחי , ולשבריר השנייה אני נזכרת בריח ובתחושה של הלחיים שלה ויודעת שזה אמנם היה אז , ונגמר כבר לפני שנתיים , אבל משהו בזה לכל החיים . 
גם אם מכאן והלאה אני אשא את זה לבד עם עצמי , זה חלק שבלתי אפשרי למחוק . 
אפילו החלומות שלי מסכימים עם הטענה הנ"ל . 
סימנתי לעצמי את המשפט העיקרי מהפגישה האחרונה , ואני מספרת עליו לכל מי שיוצא לדבר איתו , ובינתיים גם מנסה להבין אותו עד הסוף עם עצמי ; למצוא את המשמעות הקצת יותר קונקרטית של לחיות דרך החולשה . 
אז אני שוקלת ברצינות לאפשר לעצמי להשמין . 
לרגע זה נראה ממש בא בחשבון , וברגע הבא אני מפחדת מזה פחד מוות , ויודעת שהייתי יכולה להתמודד עם זה אם היתה לזה משמעות רק ביני לבין עצמי , או רק בהתמודדות עם מה שאנשים אחרים רואים . 
אבל להתמודד עם שני הדברים בבת אחת נראה לי בלתי אפשרי . 
אם רק הייתי יכולה לתלות לי על המצח שלט שמסביר את הבטן המתהווה ואת הירכיים המתעבות , אולי הייתי מצליחה להחליט שאני מאפשרת לעצמי את זה . 
בינתיים אני עדיין משחקת עם הגוף שלי משחקים . 
קצת רוצה להתנוון אבל אז מחליטה לחזור לסטודיו ביום שני , וכבר מתכננת מערכת שלמה של שיעורים . 
אף פעם לא הצטיינתי באיזון . 
נדמה שכל העולם שלי הוקפא לרגל יום כיפור , ואני נזרקת לתוך המציאות ; לצעוד בשחור על רקע לבן , בין כל האנשים שגורמים לי להרגיש לא במקום , שלא יודעים מי אני , שמטשטשים לי את האמיתות של עצמי , שאני גם ככה מתקשה לראות לאחרונה . 
בדרך חזרה הביתה אני נזכרת באנשים שהעולמות שלנו נפגשים , ומבינה למה ואיך . 
עופות מוזרים שכאלה מוצאים עם מי לנדוד בשמיים המוזרים שלהם . 
אני מניחה שעמית הצליחה להדביק אותי קצת בחיוביות שלה , כי פתאום התהליך הזה נראה לי דווקא בסדר . 
cause maybe sometimes a lot of " wrongs " make a right . 
וצריך בעיקר למצוא משמעות בתהליך . 
כי ככה זה היה וככה זה יהיה , ואפשר רק לקוות שמתישהו יהיו מספיק דברים להאחז בהם , ומספיק סיבות להמשיך , ומספיק רצון בשביל לחיות עליו . 
