בא לי לצעוק , לבעוט , לכעוס , לבכות , להינעל בבית לשבוע ולהשאיר את המפתח בדלת , כדי שאף אחד לא יוכל להיכנס . 
זכרונות שעולים ומציפים בי רגשות ואני במירוץ כדי לרצות את כולם , כדי להתנהג יפה . 
להיות הבת הטובה והאחות שמקשיבה , החברה שמייעצת , העובדת היעילה והסטודנטית החרוצה שרוצה לפחות 2 מאיות בסמסטר הזה . 
ואני רוצה למצוא את השלט וללחוץ על כפתור ה Pause . 
או לפחות להעביר להילוך איטי . 
רגע , אני צריכה זמן של כלום . 
זמן לעצמי . 
תנו לי להיות אוטיסטית שעה ביום - להתעלם מהעולם החיצוני ומהאנשים שיש בו.על הכורסא , היא אומרת לי שאנחנו צריכות להכנס לאזור ההוא , לתקופה ההיא שאני שונאת לדבר עליה . 
זה ישר גורם לי לבכות . 
ואני בהתחלה מתנגדת , אבל אח"כ זורמת ובוכה , זורמת ומספרת . 
דברים ששמרתי בבטן יותר מדי שנים . 
יוצאת ממנה ויש לי מיליון מחשבות , אבל אין לי זמן להעמיק בהם , אני במירוץ . 
בימים האחרונים אני מוצאת נחמה באל . 
לא יודעת מאיפה זה הגיע , אבל אני שרה שירים כמו " ה' נתן לך במתנה את החיים על פני האדמה " . 
מזכירה לעצמי ש"ה' נתן ו ה' לקח , יהי שם ה' מבורך " ופסוקים נבחרים מקינת דוד , שלמדתי בכיתה ה' ואני זוכרת עד היום , משום מה . 
לא יודעת למה , אבל זה גם לא משנה . 
סביר להניח שזה יעבור מתישהו , אבל לבינתיים לא נראה לי שזה מזיק . 
עוד שיחה קשה , מספרת לה את כל מה שהסתרתי , כל מה שלא רציתי שהיא תדע . 
אולי אני עוד אתחרט על זה . 
שכחתי שלא סיפרתי לה ואז זה נפלט . 
ואחרי שהתחלתי את הסיפור המשכתי . 
פעם ראשונה שזה לא גרם לי לבכות , פעם ראשונה שאני לא עצובה בגלל זה , פעם ראשונה שיש רק זכרונות ואין רגשות , יש ציורים מאותה תקופה אבל הפנים שלו כבר מטושטשות , רק פרטים . 
העיניים הכי יפות והשפתיים המלאות , החיוך . 
פתאום הבטחון העצמי שלי מתערער . 
ומרגישה צורך לכתוב וצורך לפרוק . 
את כל המחשבות , את כל המילים האלה שיושבות בראש ואין אף אחד שאני רוצה שישמע . 
וחושבת שאולי עוד שנה או שנתיים מהיום , אני אקרא את הקטע הזה ולא אבין . 
לא אזכור מה גרם לי להרגיש ככה . 
זה יראה כמו זכרון רחוק . 
אולי אפילו יהיה מישהו לידי ואני אתן לו לקרוא הכל , בלי צנזורה . 
והוא יסתכל פעם על המסך ופעם עלי ולא יבין איך זה . 
אולי אחר כך הוא יחבק אותי ויאמר לי שזה משהו רחוק . 
ושיותר אני לא אהיה שם , כאן , whatever . 
ואני מרגישה שאמרתי כל כך הרבה בלי לומר כלום . 
שאולי אני לא ממוקדת ואולי אני סתם מתוסכלת . 
ואולי זה הורמונים ואני עצבנית . 
ואולי לא היו הדברים מעולם ... 
.. 
. 
לרחום ולחנון שלום . 
מכיוון שלא הגעתי לכותל החלטתי לפנות אליך כאן . 
אם הוד גדולתך נמצא בכל מקום , אז למה לא באינטרנט ? 
כזכור לך , בשיחותינו אני חוזרת ומבקשת את אותם דברים , שיגרמו לי ולסביבתי להיות בריאים ומאושרים , כי זה מה שבאמת חשוב לי . 
רציתי לשאול למה ההתעלמות הזאת ? 
אני במבחן ? 
אם כן - מתי אני אקבל ציון ? 
ומתי יש מועד ב '? הייתי רוצה תשובה , כי כידוע להוד קדושתו , עונת המבחנים קרבה ובאה . 
" צדיק ורע לו , רשע וטוב לו " . 
מה קורה במקרה שמישהו באמצע ? 
אני לא מספיק טובה כדי להחשב לצדיקה , אבל גם לא מרושעת . 
אז למה ? 
אולי אני גורמת לזה . 
אבל איך זה יכול להיות ? 
טוענים בחוגים מסוימים שאתה הוא האחראי על הכל . 
בספר שקראתי פעם דובר על האחראי על האקראי . 
אולי התפקיד הזה לא שייך לך ? 
עצוב לי . 
לא טוב לי . 
זוכר את הפעם שבכיתי מכאבים כי עשיתי טיפול שורש בלי הרדמה ? 
אחד מהדברים הפחות חכמים שעשיתי אי פעם , שגרם לכאב הפיזי הכי חזק שחשתי . 
השבוע הרגשתי שוב את אותו כאב , רק הפעם נפשי ולא פיזי . 
הטיפול הפסיכולוגי נגע בעצב , תרתי משמע.כל אחד עסוק בעצמו . 
גם אני הרבה פעמים עושה את זה . 
קצת הרהרתי בזה היום , שאלתי את עצמי למה לא מתייחסים אלי בצורה יותר אוהדת כשיודעים שיש לי קושי בתחום מסוים , ואז הגעתי למסקנה שגם אני לא עושה את זה . 
היו זמנים אחרים , שנתתי מעצמי לאחרים . 
שרציתי לעשות טוב , שרציתי לשנות ולשפר את החיים של האנשים מסביבי . 
היו זמנים שרציתי להעלם והיו זמנים שעשיתי את זה ונסעתי למדינות אחרות כי נמאס לי ממה שהיה ולא היה לי כאן , בארץ הקודש . 
אתמול , במקלחת , חשבתי שנמאס לי מכל מי שסובב אותי . 
תודה לך הקדוש ברוך הוא על הטיפוסים שזכיתי להכיר . 
תודה לך על התקופות היפות שעברתי , גם אם היו קצרות . 
תודה לך שניצלתי מתאונות דרכים . 
תודה לך על כך שמחר יהיו לי כוחות לחייך . 
תודה לך שאני יכולה לדבר איתך על כל נושא , בכל שעה . 
פעם היו לי חברים עם התכונה הזאת , עכשיו כבר אין . 
תודה על כל מה שבראת . 
תודה מראש על הבקשות שלי שיתגשמו . 
בראשית היה תוהו ובוהו , גם עכשיו יש . 
מצטערת שאני לא יכולה לומר לך את מה שאני חושבת ובמקום זה אני יושבת וכותבת במקום שלא תגיעי אליו . 
מצטערת שאת מתנהגת ככה ומצטערת שאני מתנהגת ככה . 
מצטערת שאני לא יכולה לשנות את ההתנהגות שלי ומצטערת שאני לא אומרת לך לשנות את שלך . 
מצטערת שישבתי ליידך שעתיים עם דמעות בגרון ולא אמרתי מילה ושחיכיתי לרגע שאני אגיע הביתה כדי שאוכל לבכות . 
מצטערת שלא הצלחתי לבטא את הרגשות שלי , מצטערת שאת לא התעניינת בהם , כמו תמיד . 
אולי כי לא אכפת לך אולי כי נוח לך , אבל מה זה משנה , העיקר שאני מצטערת . 
מצטערת על זה שאני מכירה אותך ושאני קוראת לך חברה , למרות שאת מסוגלת לגרום לי להרגיש הכי רע בעולם . 
מצטערת שאני לא יודעת אם את עושה את זה בכוונה , או שזה משהו בלתי מודע . 
מצטערת שלא פגעתי בך בחזרה בעשרות פעמים שיכלתי לעשות את זה וזאת היתה הדרך הקלה , אבל בחרתי לשתוק ולהבליג . 
מצטערת שקשה לי איתך . 
מצטערת ששכנעתי אותך לגור במרחק של 2 דקות ממני . 
מצטערת שאת משקרת ויותר מצטערת שאת מכחישה את זה . 
מצטערת שאת מכניסה אותי למצבים איומים כאלה שאני שונאת . 
מצטערת שאני מתפתה ונכנסת אליהם . 
מצטערת שאת פסימית , מצטערת שאני אופטימית . 
מצטערת שדיברתי , מצטערת ששתקתי . 
מצטערת שלא תקראי את זה אף פעם , למרות שאת המכתב האחרון שכתבתי לך כאן הקראתי לך.http://www.israblog.co.il/blogread.asp?blog = 222 & amp;blogcode=14593 מצטערת שאני כל כך מצטערת . 
מצטערת שאני חברה שלך . 
מצטערת שסלחתי לך . 
מצטערת שאי פעם הכרתי אותך . 
אבל הכי הרבה , אני מצטערת שגם אחרי כל זה אני אוהבת אותך , גם אם זה בצורה קצת מעוותת . 
