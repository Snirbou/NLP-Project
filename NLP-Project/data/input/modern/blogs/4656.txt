כשהייתי כבת 6 , אחי הגדול הלעיט אותי בדיבורים על אלוהים . 
אני בתמימותי לקחתי את הדיבורים הללו מאוד ברצינות , ולרגעים היה נדמה לי שאלוהים מדבר דרך המחשבות שלי . 
עד שהבנתי שאני יכולה לכוון אותן , ואז אחי הסביר לי שאלה המחשבות הפרטיות שלי . 
גם את עניין ההודיה לאלוהים , שאחי דיבר עליו בלהט כזה , אימצתי באדיקות , ובמשך כמה ימים הנחתי פירות על דלפק המטבח . 
יום אחד הופתעתי לגלות שאחת הקלמנטינות נעלמה וקיפצתי בכל הבית מרוב שמחה כי חשבתי והאמנתי שיד אלוהים אספה את המנחה . 
ניגשתי לאחי וסיפרתי לו את המעשה . 
הוא כבר היה בגיל שבו הציניות החלה לדבר מגרונו והיה כמובן מאוד סקפטי . 
מאוחר יותר התאכזבתי לגלות שאמא שלי אכלה את הקלמנטינה . 
באותה תקופה גם קינאתי במשפחות דתיות ובילדים דתיים . 
בין היתר קסמו לי החצאיות של הילדות . 
בצהרי שבת אחת לבשתי חצאית ג'ינס ארוכה שהיתה מעט גדולה עליי ויצאתי לשחק בחצר . 
אני חושבת שידעתי היטב מה אני עושה , כי באותו יום נשאלתי לפחות 3 פעמים אם אני דתיה , וזה מצא חן בעיניי . 
רק השיער הקצר של כמה מהבנות עם החצאיות הרתיע אותי , כי כמהתי לשיער ארוך אחרי תספורת ה " כאסח " שעשו לי חצי שנה קודם לכן . 
אם הייתי עכשיו ברגע של " דאחקות עצמיות " ואם הייתי רוצה להיות צינית , הייתי עכשיו כותבת על עצמי " ילדה עם סינדרום ירושלים " . 
או כותבת ששום דבר לא השתנה , אני עדיין אותה ילדה מטומטמת . 
אבל אני עייפתי מהציניות . 
אני אטמתי את הלב שלי כלפי עצמי . 
ואני לא רוצה להמשיך בזה יותר . 
רוצה להסתכל על עצמי בצורה סלחנית יותר . 
כבר שנים שאני לא מסוגלת להתפלל באמת , לא רק בגלל מחשבות כפירה . 
אני לא מסוגלת להתפלל באמת גם בעיתות מצוקה . 
אני איבדתי את הכוונה שהיתה לי בגיל 6 . 
כמו שאיבדתי את האמונה , לא אמונה במובן דתי . 
אני לא יודעת מה הביא אותי לאבד אותה . 
אני מאוד מקווה שלא חוסר תחושת הכדאיות שבעניין , כמה אנושי . 
אבל בעצם זה לא קרה רק כי התפילות שלי כזבו . 
אולי דווקא ההתרפסות בפני איזו ישות עלומה גרמה לי להרגיש אפסית , עלובה ופתטית יותר ממה שאני מרגישה גם ככה . 
אני לא מסוגלת להתפלל כי רק אדם שיודע מה הוא מאחל לעצמו יכול להתפלל בלב שלם . 
ואני לא יודעת . 
לפני כמה זמן היכתה בי ההכרה שכל מה שעשיתי בחיי עשיתי מתוך תקווה להיות נאהבת . 
וכל השאיפות שהיו לי היו שאיפות של אחרים עבורי שאני השתדלת לאמץ והשאיפות והתקוות שלהם עבורי היו בלונים שהפרחתי . 
והפרכתי . 
וגיליתי שאני מקיאה אותן מתוכי בכל פעם מחדש . 
כי הן זרות לי . 
אבל מה שלי ? 
אתמול בלילה חשבתי לעצמי בחלום : ואם הגוף שלה נטמן באדמה ואין שום דבר אחרי . 
אני חושבת שזו המחשבה הכי אובדנית שהיתה לי אי פעם . 
