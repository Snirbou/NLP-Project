אני הולכת עם הראש באדמה , שלא אחליק על שום דבר שאפשר לגרד אחר - כך מהנעל בעזרת ענף , ולתקוע את הענף בתוך הגדר . 
השמש חמה והסוודר מגרד על העור של הידיים . 
החולצה שלי ממתחת היא קצרה וכחולה . 
הציפורניים ארוכות , בלי לק שרצוי שאשים בקרוב , לפני שישברו . 
אני אוהבת ללכת לפילאטיס בבוקר יום שבת , גם אם זה הדבר היחיד שיוצא לי לעשות כל היום ואחר - כך אני נהיית עייפה . 
אתמול הנהג אמר זבוצ'ינסקי והגביר ( ! ) את אייל גולן ( או שמא לא היה זה אייל גולן כלל , לעולם איני מצליחה להבדיל ) . 
נשכתי את היד שלי במאמץ אדיר לא לצחוק . 
זה לא הצליח . 
כשירדנו לרחוב פחדתי שאעיר את כל השכונה , אבל זה היה בלתי נשלט . 
אני וגליה נעמדנו כמו מטומטמות מול הבית של יוני . 
גררתי אותה לשם . 
אני מטומטמת משום שיש לי עניין רב מדי ביוני , ואני עושה בנידון פחות מדי דברים , שהם בעצם כלום , והיא מפני שהיא איפשרה לי לגרור אותה לשם למרות שזה היה חסר תכלית והיא קפאה מקור . 
אבל אסור להגיד שמישהו שהוא לא אתה מטומטם , בעיקר אם לא מתכוונים , אז אני אקח את זה בחזרה . 
לפני כן גירשו אותנו מהקפה . 
זה היה אמור להיות לילה של בר , אבל עשה רושם שלכולם היו אירועים שרצו לחגוג עם אלכוהול . 
התפריט ריתק אותי . 
המעשה הנכון לעשות היה לוותר עליו . 
כמובן שלא הרשתי לגליה לגנוב לי אותו . 
אחר - כך עשיתי כל מיני רעשים של ציפור וגליה הצחיקה את עצמה . 
המוח שלי שוב התנפץ לכל הכיוונים , ונמרח ונמרח . 
והיום הוא נמרח כל - כך הרבה שלא הצלחתי להרים טלפון , ורק קיפלתי את הבגדים והכנסתי לארון . 
קראתי משהו ועוד משהו . 
חשבתי כל מיני מחשבות . 
בעיקר על מה אני רוצה להגיד ואיך צריך להגיד את זה . 
ועל זה שאני רוצה לכתוב , כי נידמה לי שלפעמים אני יודעת איך לעשות את זה . 
יש לי טעם מוזר בפה . 
אז בשביל שהיום לא ירגיש כמו פספוס גדול מדי , זה צריך להיות הסוף של הפוסט . 
אני לא אוהבת שבתות בזמן האחרון ... 
.. 
. 
אני לא מצליחה להתעלות מעבר להטלת הספק בכמות המשאבים הרגשיים שצריך להשקיע במשהו . 
מתי אני מתמסרת יותר מדי ומתי לא מספיק . 
זה קצת כמו כשהולכים לאנשהו , ורוצים להגיע , לרוץ קדימה מהר ככל האפשר , אך בו בזמן לא להרגיש את הטלטלות , ואולי אפילו להספיק להנות מכל הריחות והמראות בדרך . 
... היום חשתי פחד נהדר . 
מהסוג שבמקום שיכריע אותך , מלמד אותך לאהוב . 
רציתי כל - כך לברוח לקופסאת הזכוכית המלאכותית והטבעית שלי , להתכרבל בפינה . 
במקום זה הושטתי ידי רחוק . 
תפסתי בכל דש של כל בגד אפשרי , ונגעתי באותן הכתפיים הנוצצות והמוכרות . 
נשיקות הודבקו וחיבוקים עטפו . 
המילים הן אומנם רק מילים , אבל לעיתים גם להן יש משמעות . 
אנשים משתנים , וכך גם אני , אך יש דברים שלעולם נשארים עומדים במקומם . 
מה שרק מוכיח שלפעמים יותר טוב לא לשאול או לרצות , אלא פשוט לעשות מה שצריך לעשות בשביל שיהיה טוב . 
ורק אז טוב באמת . 
כשהיא חיבקה אותי את החיבוק האמיתי שלה , הרגשתי שזורח בינינו פנס קטן בצורת לב . 
אולי אלו היו האורות . 
דימיתי לשמוע קול פיצוח פריך , כמו כשציפוי שוקולד דק על ארטיק וניל גולש וצונח לריצפה . 
זה היה מבפנים , ואני תמיד העדפתי וניל על פני שוקולד . 
ואת הליבה על הגלוי . 
יש קסמים בעולם הזה בימים האחרונים . 
יש תקווה ועדיין כאב בגרון . 
וחיוך שלא לגמרי מרפה מזוויות השפתיים אפילו אם אני לומדת שעות ומתנהלת באיטיות מכסא לכסא וחשמל . 
הרבה זמן לא הרגשתי ככה . 
