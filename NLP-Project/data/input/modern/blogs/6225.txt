בנובמבר האפור ההוא היו לי רק גרבי הברך , המכנסיים הרכים והורודים , והלב שחישב להתפקע - לרגע תקתק מהר מדי , ואחר החסיר פעימה . 
הסתובבתי ברחובות לגמרי לבד , כואבת ובוכה , וכל - כך שנאתי את עצמי על כל דקה נוספת שבה גררתי את רגלי אחת אחת . 
ירדתי ועליתי , התיישבתי על ספסלים לאורך השדרה . 
חיפשתי פתרונות ותחבולות , אבל לא מצאתי . 
לא קרם ידיים בסופר פארם וגם לא מנוחה . 
ניצנים כתומים פרחו בחנות הפרחים הפינתית שכבר מזמן לא נמצאת שם , בעוד שבתוכי הכל קמל . 
בעצם לא נשאר דבר מהתקופה ההיא חוץ מאותו הכאב הישן . 
כשהייתי קטנה מאוד וטיפשה רציתי רק לכתוב על האהבה - בעיניה הכחולות וחיוכה המתוק . 
משבגרתי מעט החלטתי שעלי לכתוב על טירוף , שכן מה טעמה של אהבה בלעדיו ? 
העברתי את הערב בעודי טובלת באגט מלחם מלא בחומץ מעורב בגבינה מותכת ויין אדום , ואת הירקות במיני מטבלים . 
הרמנו גביעי יין לבן יבש גבוהים והשקנו אותם למען האהבה . 
מבין חמשת האנשים בחדר הייתי אני העלמה היחידה , וגם היחידה שיכלה להעיד שהיא נמשכת לנשים . 
ישבנו מול האש רושפת הגיצים . 
התעטפתי כולי בצעיף החום , שבמקרה התאים לסוודר , אז קבלתי רשות לשמור עליו . 
הוא הוציא את הגיטרה , ואני רק שמחתי שהוא צריך להרחיק אותי . 
אולי רק כשהוא מנגן או מדבר איתי ממרחק בטלפון , אני יכולה לדמיין שיש שם משהו ששווה לשמור עליו , כי הוא בעצם נחמד מאוד , ולידו גם אני . 
הסולר עלה בלהבות והדה - מרקר נשרף יחד עם כל הקפיטליזם של ניידת הסיור האיזורית , שפיטרלה בדיוק בשביל לתפוס אנשים כמונו , שמבעירים מדורות במקומות לא להם . 
היה לי קר למרות הסוודר והמעיל והמדורה והצעיף . 
השקו אותי בקפה שחור , בוץ . 
שתיתי אותו בלי סוכר . 
נהיה לי חם למרות הרוח שנשבה מהים שלא ראינו , אבל האמנתי שנמצא איפשהו מאחורינו . 
אדון שוקו הלך לבקר חבר שלו , והחבר שלו שאל אותי מה אני חושבת עליהם . 
עניתי שהם נראים לי חמודים , וגם נחמדים אלי , אז הכל בכלל יופי . 
בעיקר זה שישב הכי רחוק ממני ושאל למה אני לא טובה יותר בלזהות את פינק פלויד . 
אמרתי לו שאני לא טובה באופן כללי . 
הוא שאל עוד כל מיני שאלות שהעדפתי לפרש בצורה מסויימת , והעדפתי שהוא יפרש בצורה הפוכה , כי אחרת יהפוך להיות הרבה פחות כיף משהיה עד עכשיו . 
הוא לחש לי באוזן שהוא רוצה ללכת ולבלות את כל השעות שנותרו לנו במיטה . 
הרגשתי איך הכובד מטפס לי על החזה ואחר כך הכל מתערפל . 
מילמלתי משהו לא ברור ואז ביקשתי להשאר רק עוד קצת . 
חשבתי על לשכוח להחזיר דברים לבעלים החוקיים שלהם , אבל הוא הזכיר לי שזה לא מוסרי לגנוב , ואני תמיד הייתי ילדה טובה מדי . 
כשקמתי השמיים הסתחררו מעלי ואני כמעט מעדתי אל תוך הנקיק היבש . 
כשהוא התקרב לתפוס אותי רציתי פשוט להתיישב על החול ולבעוט בכל הכח בריצפה . 
באוטו הוא פיענח הפוך את כל הפרצופים שעשיתי . 
פצחתי במשא ומתן עם עצמי לגבי גבולות וחוויות ומה צריך להוכיח למי . 
התוצאות לא היו מרשימות . 
ביקשתי ממנו ללוות אותי לדלת ואספקת החמצן שלי אזלה מהר מאוד . 
לא נרדמתי , עד שלוש , עד ארבע , ארבע וחצי . 
ידעתי שאני עומדת להתעורר מוקדם . 
בשש . 
חזרתי לישון עד שמונה וחצי . 
חלמתי על יערות וצעיפים ובחורות עם שיער חלק וארוך ועיניים תכולות ובחור אחד ספציפי . 
הוא סימס לי , אחר - כך התקשר אכול דאגה . 
הוא שאל למה אני לא סומכת עליו מספיק בשביל לספר לו מה עובר עלי . 
איך לא חשבתי עליו ישר ולא אמרתי שאני מרגישה יותר טוב . 
כיצד אוכל להסביר לו לפני שיהיה באמת כואב ? 
הדבר החיובי הוא שהחברים שלו רוצים שיביא אותי מתי שאפשר . 
