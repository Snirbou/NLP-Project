איזה כיף זה פתאום להבין שמשהו בי השתנה לטובה . 
לגלות שקצת התבגרתי ויצאתי מהביישנות שלי ; שכשזה באמת חשוב אני יודעת להגיד מה אני רוצה , אני יודעת לבקש , ויודעת להגיד שאני צריכה ספייס או שלא יבלבלו לי את השכל . 
כשנפל לי האסימון הקטן הזה נזכרתי בקטע שהיה עם אנאבל . 
אני חושבת שזה היה שיעור באמת חשוב , וכנראה שאני גם מצליחה ליישם . 
איזה יופי , אה ? 
ובכלל , הדברים קצת יותר ברורים . 
אם לפני כארבעה חודשים לא סמכתי על עצמי ולא רציתי שהאחריות תהיה מוטלת עליי , אז עכשיו אני קצת פחות מפחדת מזה שההגה בידיים שלי . 
זה עדיין נראה גדול וקצת מאיים , ואני עדיין מפחדת לטעות , אבל בהתחשב בעובדה שיותר מדי זמן הייתי מצויה במצב של טעות מתמשכת , אני חושבת שעכשיו אני רק יכולה לתקן . 
ברור שאני אפול , ברור שיהיה קשה , אבל הפוקוס מתחיל לחזור . 
גם מבחוץ וגם מבפנים . 
אני מתחילה להרגיש איזושהי סינכרוניזציה נעימה בין כל מני דברים , הפיזור כבר פחות קיצוני ואני מתחילה לראות כמו שצריך . 
השבוע הזה לא היה משהו , לא הייתי שקטה ואבדתי את הדברים הקטנים שאיכשהו כן היו יציבים לי . 
התפזרתי , התפרקתי , החזרתי לעצמי את הבכי ( שזה , כשלעצמו , לאו דווקא דבר רע . 
) ובעקרון חזרתי קצת לדשדש במצב נפשי רעוע ומעפן . 
אני מניחה שהייתי צריכה לנוח מלשמור על עצמי , זה דורש המון אנרגיות וגם ככה אני מבזבזת כוחות יקרים על over thinking . 
אז נחתי כמה ימים , התמקמתי במקום שלא דורש תחזוק ולא דורש עבודה . 
הדבר היחיד שצריך לדעת כשנמצאים במצב כזה זה איך לצאת ממנו בזמן , לפני ששוקעים ושוכחים שאפשר אחרת . 
אז הנה , נזכרתי שאפשר אחרת . 
בקטן ובגדול ובכלל . 
היתה אחת שידעה לעשות קסמים . 
היא היתה מזמן , ואני עוד לא הייתי לגמרי אני . 
דרך כוחות חדשים שגיליתי , גדלתי איתה בממלכה של צלילים ותנועות , בממלכה של מעבר לקשת . 
היא היתה מלאך והיא הפכה אותי למלאך שלה . 
היא לא יכלה להיות אור גדול יותר גם לו ניסתה , ואני לא יכולתי להיות יותר מסונוורת . 
בנסיון להתקרב לאדמה רק התרחקתי ממנה ושייטתי בשמיים חדשים שהיא הכירה לי . 
היה לה שיער שחור וארוך ועיניים חומות גדולות , ואת החיבוק הכי מנחם שיכלתי להעלות על דעתי אז . 
היינו ביחד , לא השארנו ברירה . 
כי הביחד לא היה במלים או בהגדרות , לא בימים שספרנו או לא ספרנו , הוא היה בנו . 
בנשימות , בעיניים , בידיים שעוטפות . 
יצרנו לעצמינו בית שנשאנו איתנו לכל מקום אליו הלכנו ; על הבמה , בסטודיו , על הכביש באמצע הלילה או במטוס לגרמניה . 
היא היתה בטחון , היא היתה אהבה , היא היתה שם שארדם עם הראש על הרגליים שלה כשהטלויזיה מרצדת בבוקר עצל . 
היא היתה שם . 
היתה אחת שיכלה להגיד מלים שצבעו את השמש בדם . 
( או את הברכיים שלי . 
) אם האהבה היתה משחק קלפים היא כבר מזמן היתה מנצחת . 
בלי להציץ היא חשפה את הקלפים של כולנו ואת שלה השאירה קרוב אליה . 
חושפת טפח ומכסה טפחיים . 
היא טילטלה אותי בתוך עצמי מבלי להתכוון בכלל , ובאופן אירוני לחלוטין אני המשכתי לחפש את העוגן שלי אצלה . 
היא היתה מסוממת , מטורפת בלי הכרה ? 
או שרק הפכה את כולנו לכאלה ? 
קסם היתה וקסם תשאר , אבל רחוק , לפחות רחוק מהעין . 
לפחות . 
היתה אחת , שהינה , שעדיין איננה , שתהיה . 
היא טוענת שהגיוני שאני מרגישה כאילו שיש לנו עבר , למרות שאין . 
וזה רק כי יש עתיד . 
אני מאמינה לה למרות שאני מבטיחה לעצמי לא להיות תמימה וטיפשה , ולא לקוות למה שבמילא לא עומד לקרות . 
כמה דקות בגשם , בתחנת אוטובוס מספיקות . 
וכמה חיבוקים . 
יש לה את המלים הכי מתוקות והיא מוצאת את הדרך ללב שלי בשניות . 
וזו רק משוכה , וזה רק הפחד , ואחרי שעוברים את זה העבר והעתיד הופכים להווה . 
והיתה אני . 
ועודני , אותה אחת ואחרת . 
שלושה חודשים מאז שנתתי לקצה החוט להעלם לי והתחלתי להתרחק . 
בצעדים קטנים ומהוססים . 
שלושה חודשים ואני מסתכלת לאחור ורואה שעקב בצד אגודל , עברתי כברת דרך . 
אני גאה בעצמי . 
קצת טוב לי לא להיות מאוהבת , למרות הריק , כי עכשיו הוא מחייב אותי למלא אותו במשהו שהוא שלי . 
וקודם כל אני צריכה להיות שלי , וקודם כל אני צריכה לעמוד על שתי רגליים ולהיות מסוגלת ללכת לבד , בלי לחפש את היד הקרובה ביותר שניתן לאחוז בה . 
אני לא לבד , גם אם אני לפעמים מתבלבלת וחושבת שכן . 
אני פשוט מנסה לפתח עצמאות . 
אני מנסה לא לחפש אהבה עכשיו , אני מנסה גם לא לרצות אותה , אבל לפעמים הריק מושך לשם , לאהבות הישנות , או לאלו שעוד לא היו . 
וכנראה שזה לגיטימי , שגם להן מגיע מקום . 
[ רק להוכיח לעצמי שאני יכולה גם לבד . 
שהמרכז שלי הוא בתוכי . 
] ה " מוד " הכללי הפסיק להיות ברור השבוע . 
ידעתי שאני צריכה ליפול קצת כדי להמשיך לעלות , אבל פחדתי . 
הדמעות גיששו ובדקו אם ומתי אני ארשה להן לפרוץ , וכשהחלטתי שזהו , אני רוצה לבכות , הן מרדו ולא הסכימו לצאת . 
ביומיים האחרונים התחלתי להחזיר לעצמי את הבכי , אבל ההתפרקות הגדולה עדיין לא קרתה . 
אני לא שם ולא כאן , לא בא לי להיות אומללה ולא בא לי לרחם על עצמי . 
כשפתאום הבנתי כמה פסימית נהייתי ועד כמה משהו בי באמת מדוכא רציתי להקיא מעצמי . 
מיציתי את המסכנות , ומיציתי את החיפושים אחרי כל מה שנורא לא בסדר בי . 
כנראה שאני פשוט יודעת שגם מה שמדוכא בי עוד יוכל לחזור לעצמו , ושכל הדברים האלה שהם כל כך לא בסדר איתי , הם ברי תיקון . 
כנראה ש deep down אני יודעת שמשהו בי מאוד בסדר , ולמרות הכל , אני רוצה להאמין שזה מה שיצא החוצה , ויעזור לי להתגבר על החולשות והקשיים . 
אני לוחצת על מקש אקראי והוא ממקם אותי על Stairway to heaven . 
חבל שבחיים זה לא ככה . 
שאי אפשר להסתחרר בעיניים עצומות ולהצביע על נקודה אקראית שתראה את הדרך הנכונה . 
צריך לחפש בעיניים פקוחות , ולשאול שאלות , ולדעת שכשהדמעות באות משומקום , כנראה שלחצתי על הכפתור הנכון . 
נדמה שכל התקופה האחרונה הזו מצביעה לכיוון מאוד ברור . 
הדמעות , הפחדים , החלומות , האנשים . 
דרך האבנים הצהובות נפרשת לפניי וקוראת לי אל מעבר לקשת , לעלות במדרגות לגן עדן . 
להקיש בעקביי ולחזור לעצמי . 
עוד חודש התחיל . 
והפעם , למרות המהירות בה הזמן בורח , אני יודעת שעשיתי עם החודש הזה משהו , שהחלטתי לקחת צעד קדימה . 
עכשיו פתאום נדמה לי שהצעד הראשון הוא הקל ביותר , וזה רק אומר לי שבאמת עשיתי אותו . 
כל שלב נראה הכי קשה עד שעוברים אותו , ואני מניחה שעכשיו , במצב הלא ברור הזה אני בפתחו של עוד שלב , וזה נראה לי בלתי אפשרי ; אני לא רואה איך אני לוקחת החלטה , אני לא רואה איך אני יוצאת מהקורס ומתחילה לבנות משהו , אני לא יודעת איך אני אצליח לחזור לפלמנקו והכי לא יודעת איך אחזיר לעצמי את האופטימיות והאמונה בעצמי , בתקווה שהן עדיין קבורות איפשהו מתחת לכל האבק . 
לאט לאט , אה ? 
