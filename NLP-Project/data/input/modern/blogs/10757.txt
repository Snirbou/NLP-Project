אחרי שאני עושה word challenge רצות לי בראש מלים באנגלית , רובן בעלות הברה אחת . 
זה קצת מעצבן אבל ברגע שאני חושבת על משהו אחר זה עובר , עד הפעם הבאה . 
הבטן שלי עצבנית קצת ואני סוג של עייפה והיפר בו זמנית כי שתיתי קודם קפה . 
באתי לשטרויזל עם אלפרו קטן בתיק וג'ודית נורא הופתעה אז היא נתנה לי את הקפה בחינם . 
היא שאלה אם אני באמת מרגישה הבדל . 
אמרתי שכן , אני מרגישה . 
בלנדוור הם עשו את הקפה עם סויה של תנובה . 
אני בטוחה . 
גם בארומה לפעמים זה תנובה . 
בקפה נטו זה תמיד אלפרו . 
אולי בגלל זה זה היה ההפוך החביב עליי במשך הרבה זמן . 
זה די נחמד שיש בית קפה ביתי כזה שמכירים אותי שם ושמעון תמיד פונה אליי בשמי ואומר לי בתאבון ובודק שהכל בסדר . 
אין לי מושג איך הוא יודע את השם שלי , כשאח שלו הוא זה שלמד איתי וגם זה היה לפני הרבה מאוד זמן . 
הלכתי לישון בערך בשתיים וקמתי באופן עצמאי קצת לפני תשע בבוקר . 
קמתי גם יותר מוקדם , וכשראיתי שבסביבות שש בבוקר אין מייל מענת , הבנתי שכבר בטח לא יהיה והתחלתי שוב לכעוס . 
זה כבר ארבעה ימים בלי מייל ואני מרגישה שהיא שוב נעלמה לי . 
אולי הם יצאו לטיול מחוץ לעיר , אולי המחשב התקלקל אולי היא היתה עסוקה . 
אם היא יצאה לטיול מחוץ לעיר היא יכלה להגיד לי קודם , שלא אצפה . 
ככה הלילות שלי נדפקים כי אני יודעת שהחל מאחת בלילה ועד הבוקר המוקדם אלה השעות שאני יכולה לצפות למייל . 
אז אני מתעוררת כל לילה לפחות פעם אחת , בדרך כלל אני צריכה ללכת לשירותים , אבל לפעמים אפילו זה לא ואני מניחה שזה בגלל הציפיה למייל . 
אני מניחה שזה פתאטי , אבל אין לי מה לעשות עם זה עכשיו . 
אתמול קצת בכיתי . 
ירדו לי דמעות , אבל זה לא הצליח להתפתח לבכי אמיתי . 
זה היה כי הדר התעצבנה עליי ואני התעצבנתי עליה בחזרה והיה נמאס לי מהשטויות האלה כי זה כל כך טיפשי ואין לי כוח לכלום גם ככה . 
ביום רביעי גם בכיתי קצת , אבל זה לא התפתח כי לירון היתה צריכה ללכת ולא רציתי להשאר עם הבכי האמיתי לבד . 
אז רק נתתי לכמה דמעות לזלוג ובזה סיימתי עניין . 
הבכי האמיתי האחרון שלי היה ביום שלישי לפני שבוע וחצי . 
זה מוזר כי כמעט כל לילה אני רוצה לבכות מרוב עצבים וייאוש , אבל אני מפחדת להשאר עם הבכי לבד . 
קבלתי הצעת עבודה , ללמד פלמנקו בפתח תקווה וגני תקווה פעמיים בשבוע . 
אלה הפרטים שיש לי אז אני קצת מתקשה להחליט . 
אני די חיובית בקשר לזה , למרות שאני עדיין חסרת בטחון בכל מה שקשור לקצב . 
קצת מעצבן שאני לא יכולה להתייעץ עם ענת כי היא לא פה ואני לא יכולה להתייעץ עם יעל כי היא לא כל כך מוכנה לשמוע את החוסר בטחון שלי ואת הפחדים , ועכשיו היא בכלל כועסת עליי או משהו כזה , אני לא ממש בטוחה ... 
.. 
. 
לפי המייל שלה היה נשמע שהיא התרככה קצת אבל אי אפשר לדעת . 
בכל אופן , אני לא מרגישה שאני באמת יכולה לדבר איתה . 
אז זה משאיר לי את אמא ולירון להתייעץ איתן , אבל בעיקר את עצמי . 
אני מניחה שאם זה יהיה טוב , אז תהיה לזה משמעות ואולי זה יעשה אותי קצת יותר אופטימית . 
אם זה יהיה רע , זה יוריד לי את הבטחון עוד יותר ויעשה אותי מאוד פסימית , אני מוכנה לקחת את הסיכון הזה ? 
אני לא כל כך יודעת מה אני עושה פה . 
לא יודעת מה חשוב ומה פחות חשוב . 
הכל קצת מבולגן ואני מתקשה להבין מה קורה פה ואיך להתייחס לדברים . 
אני מנסה לבדוק עם עצמי מי אני ומה אני ומתחילה ממה שאני לא וגם לא אהיה , ואז בודקת מה נשאר ומה אפשר לעשות עם זה . 
( note to self - לא לשתות קפה כשאני עייפה . 
זה לא מעורר אותי , זה סתם גורם לי להיות במן סטרס מטריד שכזה . 
) כל הזמן יש מתח בין החוץ לפנים , בין מה שנראה לבין מה שלא נראה , בין מה שאנשים חושבים ובין מה שאני חושבת , בין המציאות ובין הפנטזיות , החלומות וההתעוררות מהם , הבועות ומה שמפוצץ אותן . 
כל הזמן נשאלת השאלה איפה אני על הסקאלה הזו , כמה אחוזי זיוף יש בי וכמה אחוזי אמת , עד כמה אני קשובה לעצמי ועד כמה אני עסוקה באיך רואים אותי ומה חושבים עליי , וזה נהיה בלתי אפשרי . 
רציתי להצליח להגיד דברים קצת יותר משמעותיים אבל כנראה שאני עייפה מדי . 
מילא . 
הלילות האחרונים סוחטים ממני את המיץ . 
אני נכנסת למיטה והשינה ממני והלאה . 
מתהפכת . 
קמה . 
מדליקה אור קטן . 
מתיישבת ליד המחשב . 
מחכה . 
לא יודעת למה אני מחכה , לשינה , למייל מענת , למחשבות חיוביות שיעטפו אותי . 
העיקר שאני מחכה , בשקט ובסבלנות . 
נמאס לי מעצמי , בייחוד ככה , בייחוד עכשיו . 
אני מפוררת את כל מה שהיה מוצק ; הגדרות , אמיתות , רצונות , חלומות . 
משאירה ערימות של פירורים כמו שהן , משאירה חלקים מפוזרים עד שהיא תחזור ותעזור לי להרכיב את עצמי מחדש . 
אני מרגישה איך אני שמה את עצמי על הולד . 
עושה רק את מה שנעשה מעצמו או את מה שלא דורש ממני יותר מדי . 
כל השאר מחכה . 
הראש שלי עייף עכשיו , לא מצליחה לחדד את המחשבות . 
נמאס לי מהלילות האלה , נמאס לי להתעורר לפנות בוקר כדי ללכת לשירותים ולפחד שלא ארדם שוב , נמאס לי להתעורר עייפה ומדוכאת . 
יש משהו שלא משתחרר , כאילו כל ארבע הפגישות שלא היו מצטברות לכדי מחנק בגרון ודמעות שלא ממש יוצאות . 
זה מרגיש כל כך רחוק , רחוק מדי . 
אני לא יודעת אם זה אמור להיות ככה או לא , אבל זה ככה ואין לי מה לעשות עם זה . 
אני מתמודדת עם מה שיש להתמודד , אני לא חייבת גם לחייך ולהגיד שזה נורא קל , כי זה לא . 
הכל מתערבב לי ומתערער ופתאום אני פותחת טלויזיה ואני רואה את ראובן בפגישה השבועית שלו אצל גילה והוא שואל מה זה בכלל להיות פסיכולוג והם מדברים על הצורך לטפל ולהיות מטופל וקצת על הבועה שזה יוצר שיש בה קרבה וריחוק שאפשריים רק שם , ואני מנסה להבין את זה . 
את המשמעות של הקשר הזה ואת המשמעות של הרצון לטפל . 
ואולי יש אנשים שפשוט יש להם את הדרך הסתכלות הזו , והכותרת כבר שם , לא מספרת את כל הסיפור אבל בהחלט זורקת לכיוון מסוים . 
ואז אני חושבת על הריקוד , ועל אתמול , ועל הבמה שהיא גם בועה . 
הכל בועות בעצם , לא ? 
הרי מה לא נמצא בבועה ? 
והרגשות והחלומות והבועות שהתנפצו ומרחקים שנהיו גדולים מדי לגישור , וכאלה שאולי עוד אפשר להציל , ואם יש בכלל מקום לאנשים חדשים שיכנסו לי ללב ויעשו לי בלגאן ברגשות , ומה לעזאזל בסדר או לא בסדר ואיך להבין מה אני רוצה . 
ואין לי את השעה הזו פעמיים בשבוע בשביל לנסות קצת לעשות סדר ובשביל להרגיש בטוחה בתוך הבלגאן שלי ובשביל להרגיש עטופה כמו ילדה . 
ואני מתחילה להרגיש לא בנוח עם הגעגועים שלי , כי אולי זה לא אמור להיות ככה , ואולי אני מדי תלותית , ואולי ואולי ואולי . 
