כל היום היה דוחק בעדר עננים ככלב רועים נאמן לכנסם ללינת לילה מאחורי האופק המאדים . 
באור שחרית עם קולות ציוצי ציפורים הוא יוצא לסייר בממלכת שמים מתרגש כעלם צעיר למראה עלמה מאירת עיניים . 
מתחיל לפזר ערפילית מעיקה מעל בוקר חולם מסרק אמירים מנומנמים להיות מוכנים כמידת האפשר למסדר של הטבע . 
ממשיך לטאטא רחובות משיירי המולה מהולת סרחון נפיחות של מכוניות משוטטות מחפשות במבטי זימת פנסיהן נשים מעריצות . 
בצהרי יום מעולף כשהחמה מלהיטה מבטה מרצפות ממדרכות זועקות : כלבני שמוט בכבשני סדום היינו ומזגנים מזיעים שתנם עלינו . 
שמע קולות תפילה בואי רוח זרזי את הסתיו המתמהמה כצב גרשי את החום לארצות הדרום שם ציפורים ממתינות לחיקה החם כמידי כל עונה ועונה . 
הרוח נעתר בשמחה בהתלהבות הקפיא פה וצינן שם ובין לבין שמע טרוניה : ביקשנו בריזה קיבלנו סערה אין גבול לחוצפה . 
רפתה רוחו בקירבו כבלון מרוקן מאוויר ואמר לעצמו : אגלוש על חולות נודדים אעצב את יפי צורתם לגרגרי חול - הסבלנות מהותם . 
