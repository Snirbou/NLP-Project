לפתע כל אותם מושגים רחוקים וסיפורים של אחרים מתקרבים לעברי בקצב מסחרר . 
הלוואי שאצליח לתפוס , הלוואי שאצליח לשמור , הלוואי שלא אעשה טעויות מטומטמות . 
תיקון : הלוואי שכן אעשה טעויות . 
אפילו מטומטמות . 
( סיפור מלפני כמה לילות : קראתי את המחברת הישנה , זו שנהגתי לכתוב בה הגיגים מדי פעם בפעם כשלא היה למי לכתוב . 
היא העציבה אותי , ואני לא בטוחה אם בגלל הכתיבה של עצמי - הצעירה - יותר , שהייתה ללא ספק טובה פחות , או בגלל הרגש שעלה ממנה , שהיה ללא ספק חזק יותר . 
אחרי שסיימתי לחפש בכל פינות העמודים , הכנסתי אותה בחזרה למגירה והגעתי למסקנה שכדאי להתחיל לקרוא שוב את קפקא לקראת המתכונת הקרבה בספרות . 
דף אחד הספיק לי . 
העמוד הראשון של הספר , שדווקא הצלחתי לקרוא בלי יותר מדי קשיים בתחילת השנה , כמעט ויצר סדקים בשמחה האהובה שלי . 
זו שכבר הפסקתי לספור כמה שבועות אני מצליחה לשמור עליה . 
ספרים מצליחים להשפיע עלי ככה ? 
משהו מצליח להשפיע עלי ככה ? 
ממתי ? 
זה סימן טוב או רע ? 
והנה , הייאוש של יוזף ק' חלחל אלי . 
ומה אפשר לעשות כשעצובים בשתיים בלילה . 
פתאום - באמת משום מקום - נזכרתי בבדיחה המצחיקה שברית ואני ניסינו להיזכר בה זמן - מה לפני כן . 
" ויבן עוזיהו מגדלים בירושלים [ ... ] בורות רבים בורות רבים בורות רבים " . 
היא לא כל - כך מצחיקה כשכותבים אותה כאן , בעיקר כשכותבים רק את הפאנץ ' ליין שלה , מה גם שבלי תנועות והבעות של אדם אחד יחיד ומיוחד זה לא באמת זה . 
אבל באותו לילה הבדיחה הזאת הגיעה אלי בכזאת הפתעה , שהתחלתי לצחקק באופן בלתי נשלט . 
ככה , בחושך , בשתיים בלילה . 
ואז נרדמתי שמחה וטובת לב . 
הסוף . 
) תמונה מאתמול . 
היה נפלא ממש . 
התגעגעתי למדבר . 
אני חושבת שמעכשיו אתחיל לספור את השנים אחורה . 
זה נשמע כמו סידור נוח , לא ? 
