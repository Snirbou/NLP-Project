השבוע כמזג האוויר , חם ומטפטף . 
מטפטף ממני החוצה ולא מותיר דבר מלבד הטעם של הבירה שלו בפה שלי . 
והחום , דביק אבל קריר בקצות האצבעות . 
הריח שנדבק ולא רוצה לעזוב לעולם . 
הרוח מבעד לז'קט הדקיק וורוד שלי מדברית . 
שירים ישנים . 
אני יכולה לגרום לעצמי לרקוד ברחובות ולדמוע כמי שזה עתה הייתה עסוקה בלקצוץ בצל דק . 
ויכולה , מסתבר , גם לרקוד בין עכברות דקות רגליים וסולדות חוטם . 
ההבדל הוא מצב רוח , תת מודע וטלפון אחד . 
ילדה רכובה על ילד שמביט בנסיכה שלעולם תהיה משרתת בשעה שהיא מעופפת בשמיים או עומדת על פודיום שבלעדיו תוכל רק לפול הגלים של השיער שלה מתנפצים על הצעיף , בעוד החתולים כתומי הפרווה של הקפיטריה מתכרבלים בפינה . 
איש אחד זקן ( אולי מכנס של גימלאים ) מבקש שנפנה את המקום אם אנחנו לא אוכלות , אבל אנחנו לא הולכות משם עד שהן מאחרות לשיעור . 
יש אחת עם עיניים שקדיות מבחינת הצורה והצבע , היא אומרת שקר לה ואני אומרת בלב שהיא יפה . 
אני מתאדה בתור לאוכל שיאכל מוקדם מדי , רק כי יש לי חלון , וסוחבת איתי את הריח שלה במסדרונות . 
שעתיים אחרי אני מוצאת את עצמי בין ענני עשן וסיגריות בוערות , יושבת על כיסא גינה אנגלי ומבהיק בלובנו . 
תיק ירוק מונח על הכיסא , ירוק דשא . 
זה לא התיק שלי . 
אני מאמצת את מוד הציניות האוטומטי שיש לי תמיד לידו , אולי רק כי הוא מזכיר לי כל - כך מישהו אחר , אולי כי הוא עצמו שנון במידה מפחידה ממש . 
הוא מלווה אותי עד לאולם ההרצאות הבא , במטרה להעלם מעבר לבניינים ומעבר לאוסף הגופים העטופים במשבצות . 
אני מוצאת מקום ממש לידה בפעם הראשונה בחיי , והיא מבטיחה שסוף - סוף יש לה קצת זמן . 
אני אוהבת לכתוב כאן . 
יש לי סגנון משלי . 
סגנון שהוא בדיוק כמו הדם שזורם לי בעורקים , שהוא אדום , אבל על פני השטח ניראה כחול . 
מישהו פעם הסביר לי מדוע זה קורה . 
זה היה הסבר ביולוגי או אולי פיזיקלי . 
אני לא זוכרת אותו , מה שמוזר , מפני שבדרך כלל אני דווקא זוכרת מה שאומרים לי . 
הפעם לא . 
אולי כי לעיתים דווקא ברווחים בין המילים יש יותר משמעות מבמילים עצמן . 
כשאני כותבת לא כאן , אז אין לי יותר מה להגיד , כאילו מישהו מוצץ את כל היצירתיות מתוך עצמותי . 
מה אני אם לא עצמות , שומן ועור ? 
מה אני אם לא השתפקות של קרני השמש שנשברות , DNA , שוב דם . 
מה אני אם לא מולקולת וחלקיקים ופיקסלים ואיזה תופעה פילוסופית ופיזיולוגית ואולי גם פסיכולוגית ( או אולי פסיכית , אני אוהבת פסיכיות ) . 
תרגילים עושים לי דברים מוזרים , אני לא שולטת בהם , אלא הם בי . 
האותיות פשוט מתגלשות זו אחרי זו על המקלדת . 
הידיים מרפרפות כגלידה נמסה בשמש . 
אינני יודעת מדוע גלידה . 
אי אפשר לבקש ממני להיות אחראית לדימויים שלי , מפני שכמו כל אחד אחר גם אני אורגניזם בלתי מודע . 
כך יספר פרוייד . 
כך יגידו כל המודרניסטים , אין ייחוד ואין אינדיבידואל . 
הפוסט - מודרניסטים יפרקו ויפרקו עד שלא יוותר עוד סובייקט והכל יהיה כאוס חסר פשר . 
אני שונאת פוסט - מודרניזם , אני אדם פרקטי מדי בשבילו . 
זה לא אומר שאני לא מסוגלת ללמוד אותו או לנהל שיחות ארוכות עליו , אבל אני שונאת אותו בכל מקרה . 
הייתי פוסט - סטרוקטורליסטית כבר בגיל חמש . 
בגיל חמש עשרה היו לי גבות עבות פי שניים לערך מהיום . 
היה לי גשר על השיניים , שהיו עקומות , לא קיימות ומכוערות . 
הוא היה ורוד , סגול , תכלת , אפרסק ושאר צבעים . 
בגיל עשרים וחמש אני אמורה בטח להיות יפה ומוכשרת יותר משאני היום . 
אולי לא יפה יותר , אבל לפחות מוכשרת . 
או לפחות משכילה . 
אם כי גם השכלה היא דבר מפוקפק . 
עד גיל עשרים וחמש אני מוכרחה להשיג משהו בחיים שלי . 
גם אם לא אז בגיל שלושים וחמש אני כבר צריכה להיות אמא . 
אמור להיות לי בעל ובית וילד . 
אמור להיות לי מקצוע , עבודה קבועה ודירה קבועה , ואולי גם ספר בהתהוות או אחד שכבר יצא לאור . 
תדברו איתי בעוד חמש עשרה שנים . 
אני אספר לכם על זה . 
