החדר חשוך , רק האור של מנורת לילה קטנה . 
אני רצה ומטיחה את עצמי אל תוך זרועות של מישהו . 
מחליקה מידיו אל הריצפה הקרה . 
ממררת בבכי . 
שיערי מורם , סתור , שבילי איפור כהה מרוחים , נזלת מחליקה במורד הפנים , מתערבבת עם הדמעות . 
אני רוקדת , רוקדת יחפה . 
סווטשרט גדול ועוטף , תחתונים . 
הרגליים שלי חשופות ובוערות . 
הן עוטפות מישהו שאוהב אותי , שרואה אותי כמו שאני . 
אני מבינה שלא אוכל לרצות את כולם או את אף אחד עד הסוף . 
תמיד אעשה שגיאות . 
העור שלי לעולם לא יהיה חלק לגמרי . 
אין דבר כזה הכי , באיזשהו מקום בעולם מישהי אחרת תהיה יותר . 
אבל הלילה אני מקבלת את חוסר השלמות , כי היא יפה ואני יפה , וזה טוב מספיק . 
אמא שלי החליטה להכין מרק גריסים ושפכה חצי מתכולת הכלי של הפלפל הלבן פנימה . 
התוצאה כמובן הייתה מלבבת עד בלי די והיא נאלצה להכין מרק חדש לגמרי . 
זה יצא דווקא מוצלח , ומשום כך נגמר במהרה . 
כעת יש לנו פסטה ( חיטה מלאה ) ברוטב עגבניות , מג'דרה ( אורז אדום ) וברוקולי מטוגן עם ביצה . 
למעשה כל אחד מהמאכלים הללו עומד להגמר אף הוא , ומכיוון שלאף אחד אין כוונה לבשל , אנחנו אוכלים בחוץ בכל הזדמנות אפשרית . 
אתמול , למשל , אכלתי לארוחת ערב סלט טונה של ארומה . 
היום אכלתי לארוחת ערב סלט בלקני של קפה ג'ו . 
אני בחורה מאוד מגוונת , תמיד הולכת על סלט מלא בחלבונים . 
כל הכבוד לי באמת . 
הפעם היחידה בה יצאתי מגדרי הייתה בשבת בצוהריים , כשיצאנו לסוזאנה ואכלתי הרבה מאוד מאזטים , מה שהיה אלוהי עד כדי כך שבא לי שוב . 
אבל בשיא הרצינות , בתקופה האחרונה כשמישהו רוצה לקחת אותי למסעדה ( שהיא לא בית קפה ) בא לי לבכות . 
אין לי שמץ של מושג מה בדיוק עובר עלי . 
זאת אומרת , עוברים עלי כל מיני דברים . 
העובדה שאני לא יכולה לזוז , נגיד . 
ועדיין זאת לא סיבה טובה מספיק . 
אני מתעקשת שאין לי הפרעות אכילה . 
אין לי הפרעות אכילה מוגדרות בכל אופן . 
אני ללא ספק לא אנורקסית ובטח שלא בולימית . 
אין לי עיוות או בעיות עם דימוי הגוף שלי , אבל יש לי קטע עם אוכל . 
קטע מוזר של שליטה ושל אוכל . 
אני רוצה לשלוט בסוג האוכל ובשעות הצריכה שלו . 
בזמן האחרון אני מסרבת לאכול יותר מארוחה אחת שמכילה פחמימות , מה שמקשה עלי מאוד כשכל מה שיש לי בבית הוא פסטה , אורז וגריסים . 
אני אוכלת קוטג' ועוד קוטג' וביצה וטונה ועוד קוטג' וקצת עוף בשביל שלא יהיה משעמם . 
וגבינה בולגרית . 
וסויה וטופו . 
ואם אין שום דבר שבא לי לאכול ( שזאת בערך אקסיומה , כי כבר אולי שבועיים אין שום דבר שאני רוצה לאכול ) , אני מכינה את עצמי לויתור על ארוחה . 
אלא שאין לי כוח להתעסק עם זה וממש לא מתחשק לי להודות בפני עצמי או בפני אף אחד אחר שאני חולה , אז בסופו של דבר אני אוכלת ( פחמימות ) . 
בפועל אין מה לדאוג , ההתנהגות שלי נורמלית . 
הבעיה היא שהמחשבות שלי שוב מפחידות . 
אני לא יודעת מה זאת התחושה הזאת שאומרת שבגלל שאני לא יכולה לרקוד אני מוכרחה להרעיב את עצמי . 
מה זה אמור להביע ? 
האם זה עונש ? 
האם זה מרד ? 
האם זאת מתיחת גבולות , קריאה לתשומת לב ? 
מה לעזאזל ? 
האם רק כך אני מצליחה לבדר את עצמי בימים האפורים האלה ? 
בשיא הרצינות , אני שונאת להתבטא כך , אבל אין לי צורה יפה יותר להגיד שאין לי זין לשטויות של עצמי ונמאס לי כבר להרגיש ככה . 
למה אני מסוגלת להתמודד עם כל דבר אחר , חוץ מעם הסיסמאות הטיפשיות שמתנגנות לי בראש ? 
