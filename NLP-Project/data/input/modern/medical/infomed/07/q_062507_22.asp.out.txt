גירוי יתר שחלתי עם תופעות קשות 
בעבר לקחתי גלולות למניעת הריון במשך 6 שנים . 
לפני לקיחת הגלולות היה לי מחזור סדיר . 
לפני כשנה הפסקתי לקחת גלולות ומאז לא קיבלתי מחזור באופן ספונטני , אלא רק על ידי כדורים שנתן לי הרופא למשך 21 ימים . 
לפני כשלושה שבועות התחלתי טיפולי פוריות בעזרת גונאל F שבו הרופא העלה לי את המינון והוסיף לי זריקה נוספת עד שהיה לי זקיק מוביל , והורה לי לקחת זריקה לביוץ ללא הזרעה או השבחה . 
בדיקת הזרע היתה תקינה . 
כיומיים אחרי הביוץ התחלתי להרגיש כאבים עזים בבטן תחתונה , עם חיורון והזעה מרובה , שלשולים והקאות , ובטן נפוחה מאוד . 
בבדיקת אולטרסאונד וגינאלי נמצא כי יש לי גירוי יתר שחלתי וציסטות . 
אין הם יודעים כרגע אם אני בהריון . 
לדברי הרופא עליי לשמור על מאזן נוזלים . 
הייתי מאושפזת במחלקת נשים כמה ימים , אך גם לאחר ששוחררתי יש עדיין כאבים עזים . 
האם זה מסוכן ? 
איך זה יכול לעבור לי ? 
האם יש סיכוי כי אני בהריון ? 
ואם לא , האם בחודש הקרוב אני יכולה להמשיך עם טיפולי הפוריות ? 
מה עליי לעשות כדי שזה יעבור לי חוץ ממאזן נוזלים ? 
עד מתי יימשכו הכאבים ? 
גירוי יתר שחלתי הוא מצב של הגדלת שחלות בגלל מספר רב של זקיקים וציסטות בשחלה , והפרשה של נוזל מתוך הכלים הווסקולאריים . 
זוהי תופעה ידועה המופיעה במהלך טיפולי פוריות , והיא עלולה להופיע ברמות שונות של חומרה . 
מצב זה יכול לסכן חיים אם לא מגלים אותו ולא מטפלים בו כראוי . 
הסימפטומים שלו הם נפיחות , בחילה , הקאות , שלשול , תשישות , קוצר נשימה , ירידה במתן שתן , עליה פתאומית במשקל , ונוזלים בחלל הבטן ( מיימת ) . 
מבחינים בין כמה דרגות של התופעה לפי חומרת הופעת הסימפטומים , ולפיהם נקבע גם אופן הטיפול . 
מצב של גירוי יתר קל יכול להגביר את הסיכוי להריון , אבל עם זאת , גם להגביר את הסיכוי להריון מרובה עוברים . 
הטיפול הטוב ביותר הוא מניעה של גירוי יתר שחלתי . 
זו תופעה שחולפת מעצמה , ולכן הטיפול בה הוא שמרני , על ידי טיפול בסימפטומים בלבד - לרוב על ידי מתן נוזלים . 
כל שנותר לך הוא לחכות שהמצב יעבור ולהמשיך במעקב על ידי הגינקולוג המטפל . 
אני מאמינה שברגע שהדבר יהיה אפשרי , יתחדשו טיפולי הפוריות , אבל איני בטוחה שזה יהיה כבר בחודש הקרוב . 
בברכה , 
דר נעמה ורבין - אינפומד 
