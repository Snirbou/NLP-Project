כיצד ניתן להעלות את רמת תאי הדם הלבנים אחרי כמותרפיה ? 
לפני שנה סיימתי טפול כמותרפי בגלל גידול ממאיר בחצוצרה . 
מאז ערך WBC נע בין 2.7 ל - 3.3 וערך הנויטרופילים בין 1.7 ל - 1.9 . 
האם וכיצד ניתן להעלות ערכים אלה ? 
חסרים לי פרטים רבים בשאלתך , כמו למשל איזה סוג של טיפול ובאילו תרופות טופלת , משך זמן הטיפול , מהו האפיון ההיסטולוגי של הגידול אשר נתגלה אצלך , מהם התסמינים אשר מהם את סובלת עכשיו ומאילו סבלת בעבר , ועוד רשימה ארוכה של פרטים אשר לא ציינת בפנייתך . 
באופן כללי , תרופות רבות אשר ניתנות לטיפול כמותרפי בגידולים בחצוצרות יכולות לגרום לירידה בספירת תאי הדם הלבנים . 
תרופות אלו פועלות על ידי עצירת ההתרבות וההתחלקות של תאים ממאירים , אך גם של תאים אחרים בגופנו , כמו תאי מוח העצם , תאים ברקמת העור ותאים המצויים ברקמת המעי . 
לכן תופעות הלוואי הנפוצות הן נשירת שיער , ירידה בספירות תאי הדם הלבנים , ובעיות במערכת העיכול . 
אפשר להעלות את מספר תאי הדם הלבנים על ידי מתן תרופות מיוחדות אשר גורמות לעידוד ייצור תאים במוח העצם - Granulocyte Colony Stimulating Factor ( G-CSF ) בלעז . 
מתן תרופות אלו צריך להיעשות תוך מעקב וליווי צמוד של האונקולוג המטפל . 
ישנם קריטריונים ברורים והתוויות ברורות מתי יש להתחיל בטיפול מסוג זה . 
האונקולוג שלך יוכל לתת לך יותר פרטים בקשר לטיפולים מסוג זה , ולומר אם יש צורך להתחיל בטיפול מסוג זה כעת . 
בברכה , 
דר עידו ווליניץ - אינפומד 
