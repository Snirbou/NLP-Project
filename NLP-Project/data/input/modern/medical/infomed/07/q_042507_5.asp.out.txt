נזלת אלרגית שאינה מגיבה לטיפולים 
לפני שנתיים עברתי לדירת מרתף . 
כשהגיע החורף הקירות נרטבו והופיע עובש כמעט בכל הבית . 
הייתי צריכה להסיר אותו עם הרבה כלור מספר פעמים . 
מאז אני סובלת מנזלת כרונית , לרוב לא ירוקה . 
עברתי בדיקות אלרגיה כולל בדיקת דם , ונמצא שאיני אלרגית לדבר . 
עברתי ניתוח להקטנת הקונכיות ויישור מחיצה , לעצת פרופסור אף אוזן גרון . 
הסימפטומים , הזהים לחלוטין לאלרגיה , פחתו אך לא נעלמו - כפי שחזה . 
כמו כן ניסיתי דיקור , כל התרופות למניעת או הפחתת נזלת , סוגי תרסיסים - ללא כל תוצאות . 
אני מסרבת לקבל את העובדה שמאישה בריאה לחלוטין הפכתי לנתמכת בנייר טואלט . 
תוכלו לעזור לי בפענוח התעלומה ? 
מה קרה לגופי ? 
אלרגיה , על אף הדיעה הרווחת באוכלוסיה הכללית , יכולה להופיע גם בגיל מבוגר . 
נקודה חשובה נוספת היא העובדה שבמקרים רבים אין אנו מוצאים את האלרגן , כלומר את הגורם המעורר את האלרגיה . 
אם את רואה קשר ברור לחלוטין בין המעבר שלך לדירת המרתף ובין הופעת האלרגיה והימשכותה עד עתה , ייתכן שהאלרגן קיים בסביבת חייך , וכל עוד את נחשפת אליו , תסבלי מאלרגיה . 
האם כאשר את נוסעת לתקופת מה , ואינך גרה בדירתך , הסימפטומים שוככים ? 
אם כך הדבר , סביר להניח שאכן קיים גורם המעורר את האלרגיה בסביבת החיים שלך - ייתכן שבדירתך , ייתכן שבעבודתך וייתכן אף שבשכונה בה את מתגוררת . 
אין ספק שמאוד לא נעים להפוך מאדם בריא לאדם הסובל מנזלת כרונית . 
האפשרויות הפתוחות בפנייך הן ניסיון חוזר לזהות האלרגן ( תבחיני אלרגיה עדכניים ) והימנעות ממנו . 
אפשרות נוספת היא טיפול תרופתי בימים בהם הסימפטומים קשים במיוחד . 
כיום קיימות תרופות חדשות נוגדות אלרגיה עם תופעות לוואי מינימליות . 
טיפולים משלימים כאלה ואחרים , אומנם עוזרים בהרבה מקרים של מחלות אחרות , אך אינם מאוד מוצלחים בטיפול באלרגיה . 
אני ממליץ לפנות שוב למומחה לאלרגיה , לבצע שוב את תבחיני האלרגיה , ליטול טיפול סימפטומטי בימים הקשים יותר , ואם יש קשר ברור לסביבת חייך , אף על פי שזה לא פשוט כלל , ייתכן שמעבר דירה ישפר את איכות חייך מבחינת האלרגיה . 
דר אמיר בר - שי - אינפומד 
