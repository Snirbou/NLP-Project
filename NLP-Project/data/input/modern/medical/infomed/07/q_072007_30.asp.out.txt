היפוגליקמיה – התופעות , הסיבות והטיפול 
מאז ילדותי יש אצלי תופעה שחוזרת על עצמה - רעד , גלי חום וחולשה במצבים בהם איני אוכלת במשך יותר מ - 3 שעות או לאחר פעילות גופנית גם אם אני אוכלת לפניה . 
בדיקות הדם תקינות . 
משקל תקין . 
מה צריך עוד לבדוק ? 
האם קשור לבלוטת התריס ? 
סוכרת ? 
התופעה אותה את מתארת בהחלט יכולה להיות מתאימה למצב של היפוגליקמיה ( רמת סוכר נמוכה בדם ) . 
גוף האדם יודע להעלות את רמת הסוכר גם בצום ממושך , לכן מצב של היפוגליקמיה הינו מצב בלתי תקין בהגדרה . 
מרבית המקרים של היפוגליקמיה מתרחשים באנשים הנוטלים תרופות המורידות את רמת הסוכר בדם ( אינסולין או כדורים מסויימים לטיפול בסוכרת ) . 
בשאר המקרים , שהם נדירים למדי , מחייבים ראשית לאבחן ההיפוגליקמיה ( בבדיקת דם המוכיחה רמת סוכר נמוכה מהנורמה ) , ואחריה לברר סיבת ההיפוגליקמיה ( וקיימות סיבות רבות שיכולות לגרום לתופעה ) . 
את מתארת בדיקות דם תקינות – האם אלו בדיקות שנלקחו לאחר צום ? 
האם אלו בדיקות שנלקחו בזמן שאת סובלת מרעד וחולשה ? 
על מנת לאבחן אם באמת מדובר בהיפוגליקמיה יש לבצע מבחן צום שבו הנבדק לא אוכל , ו - " ממתינים " להופעת הסימפטומים , במקביל לבדיקות עוקבות של רמת הסוכר בדם . 
אם הופיעו הסימפטומים ורמת הסוכר נמוכה , אובחנה היפוגליקמיה , המצריכה המשך בירור . 
הבירור כולל בדיקות דם והדמיה עד למציאת הסיבה . 
אבל קיימים מקרים בהם מופיעים הסימפטומים המתאימים להיפוגליקמיה ( דהיינו תחושת רעב , רעד , חולשה , ואף הזעה ) , אולם ללא היפוגליקמיה בבדיקת הדם . 
למקרים אלה אין הסבר ברור , ייתכן שהאדם הספציפי יותר רגיש לרמות נמוכות יחסית ( על אף שהן בטווח הנורמה ) של סוכר בדם . 
ההמלצה הטיפולית במקרים אלה היא ארוחות קטנות ומרובות למניעת הסימפטומים . 
דר אמיר בר - שי - אינפומד 
