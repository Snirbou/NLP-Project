פטריה שנלווית למחלות זיהומיות של דרכי הנשימה 
לפני כחצי שנה הופיעה על צווארי פטריה עגולה , שנראתה תחילה כמו עקיצה מגורדת , ורופאת המשפחה אבחנה אותה כפטריה . 
הפטריה אובחנה באותו היום בו אבחנה הרופאה גם סינוסיטיס חריף . 
נשארתי בגללו במיטה שבוע ימים וטופלתי בתרופות שונות למעלה מחודש . 
הפטריה עברה כעבור 4 חודשים , לאחר החלפת משחות שונות , ולבסוף השתמשתי בביפונאזול ובאגיספור . 
השבוע הופיעה פטריה זהה על הזרוע , גם היא נראתה תחילה כעקיצה . 
רופאת המשפחה טענה כי זו רגישות שמגיעה מחתול או כלב שגר בסביבתי , אך אני כלל וכלל לא מתקרבת לבעלי חיים ! 
כעבור 3 ימים , לאחר שבוע של שיעול טורדני , אבחנה הרופאה ברונכיטיס ( ושללה דלקת ריאות בצילום רנטגן ) . 
גם הוא , כמו הסינוסיטיס , חריף מאוד ( כך טענה הרופאה לפי התופעות שתיארתי ) . 
האם יש קשר בין הופעת הפטריות הזהות לבין הדלקות החריפות השונות ( בסינוסים ובדרכי הנשימה ) ? 
או שזהו רק צירוף מקרים ? 
קודם כל , לא הצלחתי להבין משאלתך אם הנגע בזרוע אכן אובחן כפטריה שנייה שתוקפת אותך , או שזו מעין אלרגיה שהעור פיתח בתגובה לאלרגן מסוים , למשל חיית בית , כפי שרופאת המשפחה חשבה . 
אם מדובר בפטריה שניה , אין קשר ישיר בין הופעת פטריה בגוף לבין ברונכיטיס או סינוסיטיס , אך בחורה צעירה כמוך ( בת 19 ) לא צריכה לסבול מפטריות כאלה אם לא נחשפת למקור מדבק שאת מודעת אליו . 
כמו כן , נראה שהמחלות תוקפות אותך בצורה חריפה מהרגיל , והטיפול בהן הוא ארוך ועיקש מהרגיל , ולכן הייתי ממליץ לך לבדוק את המערכת החיסונית שלך על ידי בדיקות דם מקיפות , בדיקת ויטמינים , וכן על ידי ביקורת עצמית של תזונה נכונה , שינה מספקת בכל יום ושחרור ממתחים רגשיים , אם ישנם כאלה . 
בפעם הבאה שאת סובלת מנגע כלשהו בעור , אני ממליץ לך לפנות לרופא עור מומחה ולא רק לרופא המשפחה שלך . 
דר גיל טאובר - אינפומד 
