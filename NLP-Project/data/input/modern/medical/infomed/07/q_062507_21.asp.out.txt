תינוק בן שנתיים שמרבה להזיל רוק 
יש לי בן בגיל שנתיים . 
כבר תקופה ארוכה מאוד שהוא מזיל רוק רב מהפה . 
תחילה חשבתי שזה בגלל השיניים , אבל זה לא נראה קשור , בגלל שגם בתקופות בהן לא צומחות שיניים הבעיה ממשיכה . 
חשבתי שאולי הדבר קשור למוצץ , אולם גם כאשר הוא ללא מוצץ הבעיה ממשיכה . 
אילו גורמים יכולים להיות להזלת רוק ? 
האם אלו בעיות חמורות או שהדבר ייפתר עם הגיל ? 
במקרה שצריך לפנות לרופא - לאיזה רופא ? 
הזלת ריר , או drooling בלעז , היא תופעה מוכרת ונורמלית שאנו רואים אצל תינוקות וילדים מגיל 6 או 7 חודשים ועד גיל שנתיים ולעתים עד שנתיים וחצי . 
הסיבה השכיחה ביותר , כפי שציינת בפנייתך , היא באמת צמיחת השיניים אשר מתרחשת בתקופת הזמן שהזכרתי . 
לריר יש מספר תפקידים חשובים : 
הריר " רוחץ " את חלל הפה ושוטף החוצה שיירי מזון וחיידקים ובכך שומר על היגיינת הפה . 
לרוק תפקיד חשוב ביותר בתהליך העיכול משום שהוא מכיל אנזימים המפרקים פחמימות ועוזרים בספיגתן לתוך מערכת העיכול . 
הרוק מגן על הוושט מפני חומציות הקיבה ובכך עוזר למנוע מחלות כמו ריפלוקס . 
יחד עם זאת ריור יתר , או exssesive drooling , שממשיך לאחר גיל שלוש , יכול להיות סימן ראשון למצבים כגון : 
מצבים אשר גורמים ל - " אף סתום " , כגון מחלות אלרגיות או צינון ממושך . 
בגלל שהאף אינו מתנקז , התינוק פשוט ישן עם פה פתוח ומזיל ריר בכמות גדולה . 
בעיות בהתפתחות הילד . 
במקרים אלה , בנוסף לריור יתר מופיעות בדרך כלל תופעות כגון בעיה בבליעה או חוסר קואורדינציה בתנועת השרירים . 
כל עוד התפתחותו של ילדך מתקדמת באופן תקין - אין סיבה לדאגה . 
כל רופא ילדים בקהילה יכול לעזור בייעוץ או בטיפול , אם יש בו צורך . 
בברכה , 
דר עידו ווליניץ - אינפומד 
