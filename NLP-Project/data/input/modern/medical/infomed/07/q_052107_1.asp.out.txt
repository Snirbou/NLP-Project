כאבי בטן עקשים בגלל נוכחות הליקובקטר פילורי 
לפני כמה חודשים התחלתי לסבול מכאבים ברום הבטן . 
הכאבים מופיעים בעיקר באמצע הלילה , והם כל כך חדים שהם מעירים אותי מן השינה . 
רופא המשפחה שלח אותי לעשות בדיקות הקשורות ללב . 
עשיתי את כולן , וכולן יצאו תקינות . 
לאחר מכן הופניתי לגסטרולוג , שלאחר בדיקת גסטרוסקופיה , אולטרסאונד ובדיקת נשיפה , גילה שיש לי גסטריטיס וכן חיידק הליקובקטר פילורי . 
קיבלתי שילוב של שתי אנטיביוטיקות וזה היה אמור לטפל בבעיה . 
היתה רגיעה של שבועיים , ואתמול בלילה קמתי עם כאבים כל כך חזקים בחזה , שהיה צורך להזמין ניידת טיפול נמרץ . 
כל הסימנים היו דומים לשל להתקף לב . 
הגעתי לבית חולים ושם שללו בעיית לב . 
חזרתי לטיפול אצל רופא המשפחה . 
לדעתו , אלה כאבים שמקורם בקיבה . 
לכן הוא נתן לי לקחת באופן קבוע אומפרדקס . 
לטענתו , זה אמור לשפר את המצב ולהקל על הכאבים . 
למרות זאת , התעוררתי בלילה עם כאב עז בחזה , כל כך חזק שהרגשתי אותו עד הגב . 
עכשיו , למרות שלקחתי משכך כאבים ואת האומפרדקס , הכאבים ממשיכים . 
אני כל כך סובלת , אני רוצה לדעת מה הבעיה אצלי והאם ניתן לטפל בה . 
החיידק הליקובקטר פילורי פוגע ברירית הקיבה ומשגשג במקום הכי בלתי אפשרי בקיבה , וככל שהחומציות גוברת , טוב לו יותר . 
לכן יש לקחת את האומפרדקס במינונים גבוהים , במקרה שלך הייתי עולה ל - 40 מ"ג פעמיים ביום ומוסיף כדור בשם ספסמלגין , עד 3 ליום , נגד כאבים . 
אם אחרי 10 ימים אין שיפור משמעותי – הייתי עובר לכדור בשם קונטרלוק 40 מ"ג פעם ביום במקום האומפרדקס , ואם עדיין אין שיפור – לבקש מרופא גסטרואנטרולוג לעשות בדיקת נשיפה לאוראז כדי לראות אם הדברנו את החיידק , ואם לא – לשנות שילוב אנטיביוטי ל - 3 סוגים אחרים . 
המנעי מאכילת מזון חומצי וחריף , אכלי 5 פעמים ביום , מעט בכל פעם ובלי פירות הדר . 
בהצלחה 
דר משה ארוך - רופא משפחה ומתמחה ברפואת ספורט 
