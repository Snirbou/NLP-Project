מידע על נטילה נכונה של גלולות למניעת הריון 
הייתי אצל רופאת נשים עקב אי - סדירות של הווסת , והיא נתנה לי גלולות למניעת הריון . 
היא אמרה לי שאני צריכה לחכות חודש , ואם לא אקבל מחזור , שאקח במשך עשרה ימים כדור בשם Duphaston , אשר יגרום להופעת הווסת , ואז ביום הראשון של הווסת , שאקח את הגלולה הראשונה . 
היא אמרה שבין החפיסה הראשונה לשניה יש לחכות שבוע . 
רציתי לשאול אם צריך לעשות כך תמיד , או רק בין החפיסה הראשונה לשניה . 
בנוסף , רציתי לשאול תוך כמה זמן מן הרגע שלקחתי את הגלולות ניתן לקיים יחסי מין בבטחה . 
הגלולות שקיבלתי הן Mercilon , ורציתי לדעת אם יש להן תופעות לוואי . 
הגלולות למניעת הריון מכילות הורמונים נשיים , ולמעשה משטות בגוף שלנו . 
הרכיבים הם אסטרוגן ופרוגסטרון . 
ההבדלים הם במינון של כל אחד מהמרכיבים ובחוסר באחד מהם ( אסטרוגן ) . 
הגלולה Mercilon מכילה ethinylestradiol desogestrel במינון לא משתנה . 
היא נלקחת כל יום למשך 21 יום , לאחר מכן יש לעשות הפסקה של 7 ימים בהם רמת ההורמון בגוף יורדת , וכתוצאה מכך יש דימום , הדומה לדימום הווסתי הרגיל . 
לאחר שבעה ימים ללא גלולה את מתחילה חבילה חדשה ללא קשר אם הדימום הפסיק או לא . 
כך בין כל חפיסה לחפיסה . 
אם תקחי את הגלולה ביום הראשון של הווסת , את יכולה לקיים יחסים ללא שימוש נוסף באמצעי מניעה אחרים . 
שימי לב כי במידה ולא תקחי את הגלולה הראשונה ביום הראשון של הווסת , בשבעת הימים הראשונים ללקיחת הגלולה לא תהיי מוגנת ולכן יש צורך באמצעי מניעה נוספים . 
תופעות הלוואי של הגלולות משתנות מאישה לאישה ולא תמיד מופיעות אצל כל אחת . 
תופעות לוואי מיידיות של גלולות למניעת הריון הן נפיחות , בחילות , רגישות בשדיים , שינויים במצב הרוח . 
תופעות אלו בדרך כלל שוככות כעבור מספר חודשים . 
תופעות לוואי נוספות , לטווח הארוך , הן עליה בקרישיות הדם עם עליה בסיכון לאירועים תרומבואמבוליים , למשל קרישי דם בוורידי הרגל העמוקים , קריש דם בעורקי המוח ( תופעה זו מתרחשת בנוכחות גורמי סיכון נוספים , ובדרך כלל רק מגיל 35 ומעלה בנשים מעשנות ) . 
כמו כן , גלולות עשויות להעלות לחץ דם , להעלות את רמת הכולסטרול ולהגביר במעט את העמידות לאינסולין ואת רמת הסוכר בדם . 
דר יובל עצמון - אינפומד 
