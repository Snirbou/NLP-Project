רפואת ספורט 
בעיה מורכבת של החמרת כאבים בברכיים ובכף הרגל 
לפני כשנה וחצי התחלתי לעשות פעילות גופנית מאומצת ( בין השאר , ריצה וכדורגל ) במסגרת דיאטת הרזיה . 
לאחר כחצי שנה של ריצות חשתי כאבים בכף רגל ימין . 
מייד הפסקתי כל פעילות גופנית ברגליים למעט הליכות . 
פניתי לרופא משפחה וקיבלתי אתופאן ל - 10 ימים , שלא עזר . 
פניתי לאורתופד שלא מצא דבר בבדיקה ידנית וברנטגן של כף הרגל , ואז שלח אותי למיפוי עצמות . 
ממצאי מיפוי העצמות : ריכוז מודגש איזור מדיאלי קרסול ימין , איזור טרסלי בעיקר לטרלי דיסטלי ( קובואיד ) כף רגל ימין . 
יכול להתאים לתהליך דלקתי ארתריטי . 
אין לשלול טראומה / נזק מאמץ . 
ריכוז מודגש באיזור קונדילרי מדיאלי ברך ימין , בולט יותר קונדילרי פמורלי . 
יכול להתאים לתהליך דלקתי ארתריטי . 
האורתופד רשם לי מדרסים לחודשיים , שלא עזרו . 
פניתי לאורתופד אחר שרשם לי מיאקלציק לחודשיים , שלא עזר . 
לפני כחודש התחלתי להרגיש כובד בברכיים , בעיקר בכיפוף מלא של הרגליים . 
בביקור אצל האורתופד סיפרתי על אי - השיפור אחרי המיאקלציק ועל הבעיה החדשה בברכיים . 
הוא רשם לי קלציום + D לכף הרגל וגלוקוזאמין ( קרפלקס ) לברכיים . 
שניהם בינתיים לא עוזרים . 
לפני כשבוע וחצי הרגשתי כאבים בברך שמאל והברך התנפחה . 
פניתי למוקד מכבי ועשו לי ניקור והוצאת נוזל צלול צהוב מהברך . 
כמו כן , קיבלתי אתופאן לשבוע והופניתי לרופא משפחה . 
רופא המשפחה הפנה אותי לשני אורתופדים שונים – מומחה כף רגל ומומחה ברכיים . 
לפני 3 ימים שתי הברכיים התנפחו . 
פניתי למוקד מכבי . 
האורתופד מהמוקד איבחן פוליארתריטיס והפנה אותי לבירור ראומטולוגי דחוף . 
כמו כן , הוא הגדיל את מינון האתופאן מפעמיים לשלוש ביום , והנפיחות בהדרגה יורדת . 
מה התחזיות לאור המסופר לעיל , והאם אוכל לחזור לפעילות ספורטיבית מלאה ברגליים ? 
האם להימנע מהליכה או מישיבה ממושכת ? 
האם להמשיך לקחת קלציום + D וגלוקוזאמין יחד עם האתופאן ? 
האם כדאי לפנות לפיזיותרפיה ? 
אתה מתאר תמונה מורכבת , הן מבחינת משך הזמן שלה והן מבחינת מספר האזורים המעורבים בה . 
מה התחזיות לאור המסופר לעיל והאם תוכל לחזור לפעילות ספורטיבית מלאה ברגליים ? 
אין אפשרות לתת תשובה אינטרנטית ולנבא את סוף הטיפול בלי בירור , אבל בהחלט ייתכן שתוכל לחזור לספורט . 
האם להימנע מהליכה או מישיבה ממושכת ? 
בשלב זה של הבירור נסה להימנע מכל פעולה המחמירה את הכאב עליו אתה מתלונן . 
האם להמשיך לקחת קלציום + D וגלוקוזאמין יחד עם האתופאן ? 
הטיפול התרופתי הוא בהתאם להתייעצות עם הרופא בלבד . 
האם כדאי לפנות לפיזיותרפיה ? 
אני מבין שכרגע אתה בתהליך של בירור עם ראומטולוג , ולכן אין מה להתחיל טיפול לפני סוף הבירור . 
התייעץ עם הרופא לגבי האפשרות להיעזר בפיזיותרפיה . 
ככלל , פיזיותרפיה לרוב עוזרת במקרים של בעיות ברכיים וכפות רגליים . 
רפואה שלמה 
ירון טילינגר , פיזיותרפיסט מוסמך מכבי שירותי בריאות 
