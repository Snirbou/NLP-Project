טיפולים שונים לפריצת דיסק על פי דרגת הכאב 
מה המשמעות של הממצא : " מודגם בקע אחורי שמאלי גדול של הדיסקית המוחק את השומן האפידוראלי הקדמי ולוחץ על השק הדוראלי ועל שורש העצב השמאלי " מבדיקת CT של עמוד השדרה , ומהו הטיפול המומלץ ? 
את מתארת בדיקת CT של עמוד השדרה המראה פריצת דיסק בין - חולייתי . 
אף על פי שלא תיארת באיזו חוליה מדובר , הדיסקים הבין - חולייתיים בעמוד השדרה של האדם בנויים משני סוגי סחוס : סחוס קשה בפריפריה ( בהיקף ) של הדיסק וסחוס צמיגי - נוזלי יותר במרכז הדיסק . 
פריצת דיסק , בלט דיסק או בקע של דיסק - זהו מצב בו יש נזק לשכבה ההיקפית הקשה של הדיסק , והסחוס הנוזלי יותר מצליח לצאת לכיוון תעלת השדרה ( התעלה בה עוברים חוט השדרה והעצבים ) וללחוץ על העצבים . 
לחץ על חוט השדרה או העצבים היוצאים ממנו הוא מצב מסוכן , הואיל ובמקרים רבים , פגיעה בעצבים היא פגיעה בלתי הפיכה , המתבטאת בחולשת שרירים , שיתוקים והפרעות תחושתיות . 
מתיאור ה - CT שלך ברור כי קיימת פריצת דיסק הלוחצת גם על שורשי העצבים ומעט גם על הקרומים העוטפים את חוט השדרה , אולם ללא הסיפור הקליני לא ניתן להעריך את חומרת המצב . 
אם אין סימפטומים כלל , אין צורך בטיפול . 
אם קיימים רק כאבים נסבלים , טיפול נוגד כאב ונוגד דלקת ( שמפחית את התהליך הדלקתי סביב אזור הלחץ על העצבים ובכך מפחית את הלחץ ) יכול לעיתים לעזור . 
בכאבים קשים יותר , ללא הפרעה נוירולוגית , ישנם טיפולים נוגדי כאב חזקים יותר , הכוללים אף להזרקה מקומית של חומרי הרדמה ונוגדי כאב . 
בכל מקרה שקיימת הפרעה נוירולוגית כזו או אחרת , מדובר במצב חמור יותר המחייב בדיקה והתייעצות עם נוירוכירורג או אורתופד עמוד שדרה על מנת להחליט על הטיפול ועל דחיפותו , וחשוב מכל - אם יש צורך בניתוח לתיקון בלט הדיסק . 
