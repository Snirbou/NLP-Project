בדיקות דם לפני תחילת טיפול IVF 
הופניתי לעשות כמה בדיקות דם לפני התחלת טיפול IVF . 
חלקן צריך לעשות ביום השלישי לווסת , ולגבי חלק אחר רשום רק שזה צריך להיות בצום . 
האם גם אותן ניתן לעשות בזמן וסת ? 
או שהווסת יכולה להשפיע על התוצאות ועדיף לחכות ? 
רמות ההורמונים בגוף האישה משתנות לחלוטין לאורך המחזור הווסתי , לכן על מנת שנדע האם הרמה של ההורמונים הנבדקים היא תקינה / נמוכה / גבוהה , חייבים לדעת באיזה יום של המחזור החודשי הבדיקה נעשתה . 
אם נאמר לך לבצע את בדיקת הדם ביום השלישי של הדימום הווסתי , כך עשי , ולרופא שלך תהייה היכולת לפענח את התוצאות בצורה הטובה והמדוייקת ביותר . 
בדיקות דם הנעשות בצום הן בד"כ לא בדיקות הורמונליות , אלא בדיקות לרמת הסוכר בדם ורמת שומני הדם . 
אלו הן בדיקות המשתנות בהתאם לתזונה שלנו , כלומר , אם אכלנו זמן קצר לפני הבדיקה רמת הסוכר ושומני הדם עולה . 
ערכי הייחוס שעל פיהם ניתן לומר האם רמת הסוכר או שומני הדם אינה תקינה , הינם הערכים בצום . 
היום של המחזור הווסתי אינו משפיע על בדיקות אלו כלל וכלל , ולכן ניתן לבצען גם במהלך הדימום הווסתי . 
לסיכום , ביום השלישי לווסת , בצום , תוכלי לבצע את הבדיקות כולן . 
דר אמיר בר - שי - אינפומד 
