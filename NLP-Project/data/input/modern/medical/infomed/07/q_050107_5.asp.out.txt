ירידה במשקל המצריכה בירור רפואי 
קרובת משפחה שלי בגיל 58 הסובלת מבעיות בבלוטת התריס רזתה לאחרונה ב - 17 ק"ג . 
לאחרונה הבחנו שהיא במצב רוח מאד דכאוני ואינה מסכימה לאכול . 
היא אוכלת כמויות קטנות מאד ומתנגדת לאוכל . 
יש לה דפיקות לב מואצות , והיא משוכנעת שהיא מאד חולה , אם כי האבחנה היתה שאין לה בעיית לב או בעיה אחרת . 
האם קיימת אנורקסיה בגיל כזה , או שצריך לבדוק היבטים נפשיים ופסיכולוגיים , או שהבעיה בבלוטת התריס גורמת לכך ? 
ישנן סיבות רבות לירידה במשקל , החל בבעיות נפשיות כגון אנורקסיה או דיכאון עמוק , וכלה בבעיות הורמונליות , זיהומים כרוניים או מחלות ממאירות . 
ירידה משמעותית במשקל ללא דיאטת הרזיה מכוונת מחייבת בירור מלא ומעמיק של סיבת הירידה במשקל , הואיל וייתכן ותתגלה מחלה המחייבת טיפול מהיר . 
במקרה של קרובת המשפחה שלך בהחלט קיימות מספר סיבות אפשריות לירידה במשקל : 
דיכאון עמוק מתבטא לעיתים קרובות בחוסר תיאבון וירידה במשקל . 
אנשים בדיכאון עמוק מתקשרים פחות עם סביבתם , ובדרך כלל נפגע גם תפקודם היום יומי ( עבודה , חיי משפחה וכו') . אבחנה של דיכאון נעשית על ידי פסיכיאטר ויש לכך טיפולים תרופתיים יעילים למדי . 
אנורקסיה נרבוזה מתבטאת בירידה מאסיבית במשקל , אך מקור הבעיה הוא הפרעה בדימוי הגוף . 
החולים ( בדרך כלל החולות ) מאמינים ( אף על פי שלרוב הם רזים מאוד ) שהם סובלים מעודף משקל ולכן אוכלים פחות , מבצעים פעילות גופנית רבה ולעיתים גם מקיאים . 
מחלה זו אכן שכיחה יותר בנערות ובנשים צעירות אך היא יכולה להופיע בכל גיל . 
אולם חייבת להיות הפרעה בדימוי הגוף ורצון עז לרזות ( לא מה שמשתמע במקרה של קרובת המשפחה שלך ) . 
הפרעה הורמונלית הפרעה בתפקוד בלוטת התריס , לרוב עודף פעילות הבלוטה , מוביל לירידה במשקל , עצבנות , אי שקט , תחושת דפיקות לב והזעה . 
לרוב חולים אלה יורדים במשקל למרות תזונה רגילה , כלומר יש להם תיאבון , אולם קצב חילוף החומרים בגופם ו " שריפת " הקלוריות מהיר מהנורמה בשל עודף פעילות בלוטת התריס . 
הפרעה הורמונלית נוספת הגורמת לירידה במשקל היא במצב בו בלוטות יותרת הכליה ( אדרנל ) אינן מתפקדות ( חסר קורטיזול ) . 
בשתי ההפרעות האבחנה היא מעבדתית ( בדיקות דם ושתן ) וקיימים טיפולים מוצלחים . 
מחלה ממארת כל ירידה במשקל בגיל המבוגר ( מעל גיל 50 ) מחייבת בירור אינטנסיבי לגבי ממאירות , הואיל וזו אחת מהסיבות השכיחות לירידה במשקל . 
לעיתים במקביל לירידה במשקל המחלה הממארת מלווה במצב רוח דכאוני לא מוסבר ( לעיתים עוד טרם האבחנה והתחלת הבירור ) . 
בשאלתך לא ברור אילו בדיקות אבחון היא כבר עברה . 
חשוב לציין שבמקרה של מחלה ממארת , הירידה במשקל יכולה להיות מלווה בחוסר תיאבון או בתיאבון תקין . 
מחלה זיהומית / דלקתית כרונית יכולה להתבטא בירידה במשקל בשל פעילות יתר של מערכת החיסון . 
במחלות אלו , בדרך כלל יש חום וסימפטומים מכוונים , כגון כאבים המכוונים למקור הבעיה . 
לסיכום , ירידה במשקל מחייבת בירור מעמיק . 
המחלה ממנה סובלת קרובת המשפחה שלך , מפאת גילה וסיפור המקרה , מחייבת אבחון וטיפול ( היא משוכנעת שהיא חולה , בצדק ) . 
יש צורך בהתחלה של הבירור שיכלול תשאול רפואי , בדיקה גופנית ובדיקות בסיסיות , וכן שיחה עם פסיכיאטר . 
בהתאם לתוצאות אלו יש להמשיך ולהתקדם בבירור . 
דר אמיר בר - שי - אינפומד 
