המשמעות של בלוטות לימפה נפוחות בצוואר 
זה חודשיים שלבתי בת ה - 3 יש בלוטה נפוחה בצוואר , מתחת לאוזן . 
היא מתלוננת הרבה על עייפות וכאבים באזור הברכיים . 
לאחר שבדיקות דם בהן נבדקו וירוסים שונים , כולל מחלת הנשיקה , היו שליליות , אנו מבצעים בדיקות נוספות , ועוד לא קיבלנו את התוצאות של כולן . 
שקיעת הדם יצאה 8 . 
האם זה תקין ? 
האם זה יכול להיות בגלל שהיתה מצוננת לפני חודשיים ואז הבלוטה התנפחה ? 
מה פשר העייפות המוגברת שלה ? 
היא ישנה טוב ואוכלת טוב . 
חסרים לי מספר פרטים , כמו האם בתך עדיין עם חום גבוה , האם הבלוטה הזאת שאת מתארת רגישה למגע או לא , האם היא רכה או קשה , האם בתך סבלה גם מדלקות גרון , האם קיבלה או עדיין מקבלת טיפול אנטיביוטי . 
אלו שאלות חשובות שיכולות לכוון לקראת המשך בירור וטיפול נכון . 
בלוטות לימפה נפוחות ומודלקות , או lyphadenitis , הן בדרך כלל סימן לזיהום באזור בו הבלוטות מנקזות את הנוזל הלימפתי שלו , לכן שאלתי האם ביתך סבלה מדלקות גרון , משום שהבלוטות בצוואר מנקזות את איזור חלל הפה והשיניים . 
במקרים רבים , אותן בלוטות נהיות דלקתיות בעצמן ואז הן נהיות נפוחות מאוד , רגישות למגע ומראות אודם מקומי . 
בלוטות קשות למגע , לא רגישות , אשר מפוזרות לאורך תחנות שונות בגוף , ואשר מלוות בתסמינים כמו הזעות ליליות , ירידה במשקל וחום גבוה וממושך , יכולות להיות סימן ראשון ללימפומה . 
אני לא מתרשם שזה המקרה כאן . 
כפי שציינת , את עדיין ממתינה לתשובת בדיקות נוספות , שאני בטוח שיובילו לקראת המשך בירור וטיפול נכון . 
לגבי שקיעת הדם - היא תקינה לחלוטין ( ערכי הנורמה הם בדרך כלל פחות מ - 20 ) . 
קצת סבלנות , ואני מאמין שהכול יסתדר . 
בברכה , 
דר עידו ווליניץ - אינפומד 
