דלקת ריאות מלווה בכאבים בשכמות 
ערב אחד התחלתי להרגיש לא טוב , והיה לי חום של 38.6 מעלות . 
לקחתי אקמול . 
כל הלילה לא ישנתי כי היה לי כאב פנימי בשכמות עם כל נשימה . 
בבוקר הלכתי לרופאה , ששלחה אותי לצילום חזה , ונאמר שיש לי הצללה פרהילרית . 
מה זה אומר ? 
הרופאה אמרה שזאת דלקת ריאות . 
אני לא משתעלת . 
לא היה לי חום למעט מבאותו יום . 
אני מרגישה יחסית טוב , רק כואב לי בשכמות כשאני נושמת עמוק , והכאב מורגש גם כשאני מתיישבת , נשכבת או עושה פעולות דומות . 
האם נתקלת בדבר כזה ? 
הצללה בצילום חזה מציינת אזור בריאות בו קיים תהליך פתולוגי ( כלומר לא תקין ) . 
במרבית המקרים מדובר בתסנין ריאתי המעיד על תהליך דלקתי , בדרך כלל על דלקת ריאות . 
" פרה - הילארית " - זו הגדרת המיקום בו נראית ההצללה . 
במקרה זה מדובר בהצללה הממוקמת באזור הסמוך לשער הריאה . 
ייתכן מאד שמדובר בדלקת ריאות , וסביר שהיא רשמה לך אנטיביוטיקה אם זו אבחנתה של הרופאה שלך . 
הרבה פעמים , רק לאחר התחלת ההחלמה של הדלקת מופיע השיעול , לכן ייתכן שהשיעול יופיע בימים הקרובים . 
בנוגע לכאבים בין השכמות – כאב המופיע בנשימה עמוקה בדרך כלל נובע מקרום הריאה או מהשרירים והעצמות של בית החזה . 
במקרים נדירים מקור הכאב הוא קרום הלב , ואז התמונה יותר סוערת . 
דלקת ריאות המערבת גם את קרום הריאה יכולה להוביל לכאבים פלאוריטיים ( כאבים בזמן נשימה עמוקה ) כאלה . 
מאידך , יתכן שמקור הכאבים ( בעיקר אם הם מוחמרים בשכיבה או כתוצאה מלחץ מקומי ) הוא השרירים והצלעות , וזו תמונה שבהחלט יכולה להתאים לזיהום ויראלי חולף , הכולל חום וכאבי שרירים ועצמות , ושסביר להניח שיחלוף תוך ימים ספורים של מנוחה וטיפול נוגד כאבים סטנדרטי . 
אם מצבך אינו משתפר או אם הוא מחמיר , ומופיעים כאבים בחזה או קוצר נשימה , יש לפנות שוב לבדיקת רופא . 
רפואה שלמה , 
דר אמיר בר - שי - אינפומד 
