התייעצות לגבי כמותרפיה לאישה עם גליובלסטומה 
אצל אימי אובחן גידול ממאיר מסוג גליובלסטומה מולטיפורמה ( GBM ) . 
קראנו תשובות בנושא באתר שלכם והן הוסיפו לנו ידע . 
יחד עם זאת , ברצוננו לשאול פרטנית . 
אמא עברה טיפול משולב של הקרנות וטמודל משך 6 שבועות , זאת כחודש לאחר האבחנה . 
עם סיום ההליך הקרינתי , בוצעה בדיקת MRI בה אובחנה בצקת משמעותית וכן גידול קטן של התהליך עצמו . 
הוצע לנו להמשיך בסדרה של כמותרפיה ( טמודל ) . 
לאור תשובותיכם , אנו מתלבטים מאוד . 
המטרה שלנו אחת היא שאמא לא תסבול כאבים . 
מהי הדרך הטובה ביותר לכך ? 
האם עצירת הטיפולים תקל על הסבל ? 
שתי שאלות טרם תשובה : האם אימך עברה גם ניתוח או מתוכננת לעבור ניתוח להקלה - פאליאציה ? 
מה מצבה התפקודי של אימך ? 
בהנחה שאין תכנון לניתוח ושהמצב התפקודי סביר , תרופת הטמודל - temozolomide ידועה כתרופה הנבחרת הן לטיפול והן להפחתת ההפרעות הנוצרות כתוצאה מקיום הגידול . 
לתרופה תופעות לוואי מועטות יחסית ומרבית החולים המטופלים בה ממשיכים לקבלה , וזאת בניגוד לתרופות כמותרפיות אחרות , עם שיפור באיכות החיים . 
מכיון שקיימת גם בצקת מוחית , משנית הן לגידול , הן לקרינה והן לכמותרפיה , ניתן לתת גם תרופה משתנת אוסמוטית כמו מניטול ( mannitol ) . לעיתים מתן סטרואידים כמו dexamethazone במינון נמוך יכול גם להקל על ההסתמנויות השונות . 
כמובן , שמתן התרופות השונות חייב להיות לפי החלטת הרופא המטפל ובהתאם למצבה של אימך . 
