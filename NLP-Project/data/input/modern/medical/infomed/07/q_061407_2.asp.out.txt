אמצעי זהירות בנטילת קומדין 
אבי לוקח באופן קבוע קומדין בגין בעיות של קרישיות ( תרומבוזה ) . 
היום הוא התחיל לקחת 10 מ"ג קסטראל . 
האם יכולות להיות תופעות לוואי בגין לקיחת שתי התרופות יחדיו ? 
קומדין היא תרופה המשמשת למניעת היווצרות קרישי דם . 
בציבור מרבים לכנות אותה כ " מדללת דם " , למרות שזה מונח לא נכון , משום שהיא מונעת היווצרות קרישים ולא ממש " מדללת את הדם " . 
השימוש בקומדין הוא בעיקר אצל חולים עם בעיות כמו : חולים עם מסתם מלאכותי בלב , חולים עם פרפור עליות כרוני , או חולים עם בעיות קרישה . 
תופעת הלוואי השכיחה ביותר במתן כרוני של קומדין היא דימום . 
כל חולה הנוטל קומדין ומבחין בסימני דימום כגון דם בשתן , דימום מהאף או מהפה , דימום מפי הטבעת או שטפי דם פתאומיים על גבי העור , חייב מייד להיבדק על ידי רופא . 
קומדין היא תרופה בטוחה לשימוש , אך החולה אשר נוטל קומדין באופן קבוע חייב להקפיד על מספר נקודות : 
בדיקה תקופתית של תפקודי הקרישה PT , INR . 
יידוע כל רופא לפני ביצוע כל פעולה פולשנית כגון : טיפולי שיניים , ניתוחים , צנתורים וכו ' . 
הימנעות מאכילת מזון עשיר בוויטמין K כגון : כבד עוף , ברוקולי , אספרגוס , חסה , כרוב , תה ירוק . 
הימנעות מצריכת אלכוהול מופרזת . 
תרופות היכולות לגרום לתופעות לוואי שונות בלקיחת קומדין : אספירין , אקמול , אדויל , וולטרן , אנטיביוטיקות שונות , ועוד רשימה ארוכה . 
קסטראל אינה מסוכנת כאשר נוטלים אותה ביחד עם קומדין , ולכן אין שום חשש בלקיחתה ביחד עם הקומדין . 
בברכה 
דר עידו ווליניץ - אינפומד 
