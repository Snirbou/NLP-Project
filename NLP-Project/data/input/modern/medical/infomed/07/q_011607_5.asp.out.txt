מצב מורכב של סרטן ריאה ושחמת כבד 
ברצוני להתייעץ עימכם . 
אבי עבר לפני חצי שנה ניתוח להסרת ריאה עקב גילוי של קרצינומה - סרטן ממאיר שנמצא בריאה השמאלית בלבד . 
חוץ מזה סובל מזה שנים מזיהומי ריאה חוזרים עקב ברונכיאקטזיות , ומקבל IVIG פעם בחודש עקב HYPOGAMMAGLOBULINEMIA עירוי זה ניתן לו כ - 40 שנה באופן קבוע . 
בעת המעקב הרפואי עקב המחלה נצפתה במיפוי כבד הצטמקות של הכבד , כנראה שחמת , וטחול מוגדל . 
ברצוני לדעת האם יש בידכם מידע לתת לנו ממה זה נובע ? 
ואם זה נמצא בתחילת תהליך , כפי שנאמר , האם יש טיפול ( מלבד הקרנות , שכן הוא לא במצב לקבל זאת - מערכת חיסונית כושלת ) . 
למי לפנות ? 
האם יש מומחה שיכול להנחות אותנו לאור מצב מורכב זה ? 
אכן המקרה שאת מתארת מורכב . 
לא ברור מה הקשר בין כל הדברים שאת מתארת ואם אכן יש קשר . 
שחמת הכבד יכולה לנבוע מסיבות רבות , כולל זיהומים כרוניים בנגיפי הפטיטיס , מחלות דלקתיות אחרות של הכבד , מחלות חיסון עצמי , אלכוהוליזם ועוד . 
סרטן ריאות לכשעצמו אינו קשור בשחמת כבד . 
מחלות הגורמות לרמת גלובולינים נמוכה יכולות להיות מלוות גם בשחמת כבד , אבל שחמת כבד דווקא לעיתים מלווה ברמת גלובולינים גבוהה . 
צריך שרופא פנימאי טוב או מומחה למחלות כבד יבדוק את כל ההיסטוריה המורכבת של אביך , כולל כל הטיפולים שקיבל בעבר , יבדוק אותו בדיקה גופנית טובה , ישלח את כל בדיקות המעבדה המתאימות ואז יגיע למסקנה . 
בברכה 
דר ' איציק לוי מומחה בפנימית ובמחלות זיהומיות 
