רמה גבוהה מדי של ההורמון FSH 
אני בת 36 , אם לילד בן 13 וילדה בת 8 . 
שני ההריונות היו טבעיים , ללא בעיות , וגם הלידות היו רגילות לחלוטין . 
בין שני הילדים השתמשתי בגלולות למניעת הריון , וגם לאחר הולדת הילדה המשכתי בגלולות , למעט שימוש בהתקן 'מירנה' לחצי שנה שהוצא ביוזמתי ( כי נתקפתי פחד מאי קבלת הווסת ) . 
בשנה האחרונה אנו חושבים על הגדלת המשפחה , ולשם כך ביצעתי בדיקות הורמונליות . 
בבדיקות הרבות נתקבל ערך 12.5 FSH ואילו בבדיקות נוספות שנשלחתי לעשות , כדי לוודא שזו לא טעות , התקבל הערך 15 . 
הבנתי מהרופא שמצב השחלות לא מזהיר , אבל אני לא יודעת מה לעשות ולאן לפנות . 
האם תוכל להסביר לי את הבעיה שלי ? 
האם תוכל לכוון אותי מה לעשות , ואם יש בכלל מה לעשות ? 
הזמן הולך ואוזל ואני ממש רוצה עוד ילד . 
לצערי , הרופאים בקופות החולים לא בדיוק מבינים למה חשוב לי להביא עוד ילד , אבל אני יודעת שאנסה הכל כדי להגדיל את משפחתי , במיוחד לאחר ששכלתי את אבי ואחי ז"ל . 
רמת ה - FSH נותנת מידע לגבי מצב השחלות . 
הוא למעשה מציין את ערך הרזרבה השחלתית מבחינת ביציות . 
רמות תקינות אצל אישה פוריה נעות בין 5 ל - 10 . 
רמה שמעל ערכים אלה משמעותה יכולת פוריות נמוכה , ואולי אף צורך בטיפולי פוריות על מנת להרות . 
ברמות שמעל 15 יש הממליצים להימנע מטיפולי פוריות , כיוון שהסיכוי להרות גם בעזרת טיפולים נמוך למדי . 
בישראל הגבול לטיפולי פוריות עומד היום על 19 , למיטב ידיעתי . 
כפי שמשתמע ממכתבך , את מעוניינת מאוד להרות שוב , ואינך צריכה לוותר , כיוון שאומנם מצב הפוריות שלך אינו " מזהיר " , אך את עדיין לא נמצאת במצב שכדאי לך לוותר . 
אני ממליצה לפנות לרופא גינקולוג מומחה בתחום הפוריות ( גם אם תיאלצי לפנות לרופא באופן פרטי ) , שיוכל להסביר לך בפירוט על האפשרויות העומדות בפנייך . 
זכרי שאומנם הדרך עשויה להיות לא פשוטה , אך אם באמת אתם חפצים בהרחבת המשפחה , הדרך משתלמת . 
בהצלחה ! 
דר מורן שויקה - אינפומד 
