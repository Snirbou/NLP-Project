מערכת הבריאות 
התנאים הדרושים לביצוע ניתוח בקע מפשעתי 
אני עומד לעבור ניתוח הרניה בצד ימין , באמצעות רשת , ובמרכז רפואי שאינו בית חולים . 
נאמר לי שכשעה לאחר הניתוח אשתחרר לביתי . 
הניתוח אמור להיערך בהרדמה מקומית עם חומר טשטוש לווריד . 
האם לא נדרש אשפוז של לפחות לילה אחד , למעקב ? 
האם לא כדאי לעבור ניתוח מסוג זה בבית חולים ? 
האם לא רצוי בהרדמה מלאה ? 
החשש שלי הוא ששיקולים כלכליים של קופת החולים מובילים לאשפוז קצר ולביצוע הניתוח במקום שאינו בית חולים מסודר עם כל התנאים . 
ניתוח בקע מפשעתי ( הרניה ) בהרדמה מקומית ובאשפוז אמבולטורי מקובל כבר שנים . 
משרד הבריאות מאשר למרכזים רפואיים שונים ניתוחים שמשך האשפוז אחריהם אינו עולה על 23 שעות , כלומר פחות מיממה , והם אינם חייבים לעמוד בסטנדרטים של בית חולים כללי . 
עם זאת , חייבים להתקיים בהם מספר תנאים , כגון המצאות ציוד החייאה , מעקב רפואי מסודר ועוד . 
במוסדות אלה נוכח רופא מרדים למקרה הצורך . 
זכותך המלאה לדרוש מידע על כל הבעיות העלולות לצוץ כתוצאה מהניתוח או מההרדמה . 
כמו כן , זכותך המלאה , אם אינך חש ביטחון מלא במקום הניתוח או במנתח שלך , לדרוש לעבור את הניתוח בבית חולים ציבורי . 
הרופא המנתח אמור היה להסביר לך את כל האפשרויות ולקבל את הסכמתך בחתימה . 
אם זה לא נעשה , אני ממליץ לך לפנות לרופא המנתח ולקבל ממנו את כל ההסברים אותם הוא מחוייב לתת לך . 
בברכה , 
דר נחום ורביןמומחה לכירורגיה כללית 
