טיפולים אפשריים ל " אצבע הדק " 
אני סובלת מ " אצבע הדק " ונקבע לי כבר תור לניתוח . 
באיבחון נאמר לי שיש אצלי סימנים לאפשרות שגם אצבעות נוספות יגיעו לאותו מצב , ולכן הופניתי לריפוי בעיסוק ופיזיותרפיה בשתי הידיים . 
בריפוי בעיסוק עוסקים בעיקר בחימום בעזרת פראפין והמליצו על רכישת מכשיר ביתי לחימום כזה . 
האם לדעתכם הדבר כדאי והאם ידוע לכם היכן ניתן להשיג מכשיר כזה ? 
אצבע הדק היא הפרעה במעבר הגיד , בדרך כלל המכופף העמוק של האצבע , בעטיפה שלו לאורך מסלולו מהשריר למאחזו בעצם האצבע המרוחקת . 
בנקודה מסויימת בגיד נוצרת התעבות ולכן אין תנועה חלקה של הגיד בעטיפה . 
התופעה קיימת ברמות חומרה שונות , החל מתנועה לא חלקה של האצבע ועד להיתפסות מלאה . 
מאפיין שכיח הוא שהבעיה מוחמרת בקור ופוחתת בחום , לכן בבוקר ישנה החמרה לפני שמפעילים את היד . 
הטיפול המקובל כיום בפיזיותרפיה מבוסס על הבנת הבעיה בצורה מעמיקה כשינוי כרוני בגיד ולא רק כדלקת חולפת , ולכן מושם דגש גם על שיפור ושימור היכולות האלסטיות והדינמיות של הגיד ( טנדינוזיס ולא טנדיניטיס ) . 
הטיפול יכלול : 1 - חימום - אולטרסאונד מקומי או פראפין . 
2 - הדרכה למתיחה של הגיד לשיפור היכולת האלסטית - תנועתית שלו . 
3 - תרגול לחיזוק כוח השריר ( מקובל חיזוק אקסצנטרי שהוא חיזוק תוך כדי הארכה ) . 
4 - עיסוי מקומי באזור ההתעבות . 
5 - הדרכה לחימום בבית . 
אם הבעיה מופיעה בשתי הידיים , יש מקום לשלול בעיה מקורית צווארית . 
בנוסף , יש לחפש אם קיימת בעיה במנח היד בעבודה ולתת תיקון ארגונומי בסביבת העבודה . 
ישנן הצלחות לטיפול , ולכן מומלץ בחום לנסות טיפול פיזיותרפיה מלא , ואם לא יצלח , תוכלי לפנות לטיפול על - ידי זריקה סטרואידית מקומית או על - ידי ניתוח . 
את החימום אפשר לבצע בבית על ידי כרית חמה עם מים או כרית חימום למיקרוגל . 
אין חובה לרכוש אמבטיית פאראפין הביתה . 
ניתן לרכוש אמבטיית שמן פאראפין הביתה אצל יבואני ציוד רפואי רבים , וביניהם חגי מכשור רפואי ( 04 - 8411003 ) . 
רפואה שלמה ירון טילינגר , פיזיותרפיסט מוסמך מכבי שירותי בריאות 
