הפרשה מהשופכה אצל גבר 
לפני כחצי שנה החלה לי צריבה במתן שתן ואחריה הרגשה כאילו משהו צריך לצאת מהשופכה . 
לאחר שבוע היה לי אירוע חד - פעמי במקלחת שבו יצאה הפרשה שקופה . 
התסמינים עברו מעצמם , ולכן גם לא קיבלתי טיפול . 
חצי שנה לאחר מכן וכשבוע לאחר קיום יחסי מין לא מוגנים החלו אותם התסמינים שוב , וכעבור מספר ימים גם היתה יציאת הפרשה שקופה מהשופכה ( כמות ניכרת , מספר פעמים ) . 
לאורך החודשיים האחרונים הייתי אצל מספר רופאי עור ואורולוגים , שלא מצאו את הבעיה . 
קיבלתי תשובה חיובית לכלמידיה בבדיקת משטח . 
נטלתי 17 יום מינוציקלין ( 100 מ"ג , פעם ביום ) והתסמינים פסקו . 
( עם נטילת התרופה החל כאב באשך שמאל אולם האורולוג לא מצא דלקת והכאב עבר לאחר 10 ימי טיפול ) . 
4 ימים לאחר הפסקת הטיפול חזרו רק תסמיני יציאת ההפרשה וחזרתי ליטול את אותה התרופה באותו המינון לשבועיים נוספים . 
לאחר שהתלוננתי בפני האורולוג שיש לי עדיין הפרשות , הוא נתן לי ציפרודקס לשבוע , גם כדי לטפל בזיבה במידה וקיימת ( שני כדורים של 500 מ"ג ביום ) . 
אני מסיים בימים אלה את הטיפול בתרופה זו . 
כשאני פותח את פתח השופכה ומסתכל , ניתן להבחין בקצת נוזל בפנים . 
לא מדובר בכמות גדולה של הפרשה כמו שיצאה לי בעבר . 
יש לי כמה שאלות : 
האם מינון של 100 מ"ג הוא מספיק לטיפול יעיל בכלמידיה ? 
האם טיפול של ציפרודקס למשך שבוע יעיל כנגד זיבה ? 
האם ייתכן שבפעם בה יצאה לי כמות הפרשה גדולה , היה מדובר בסך הכל בזרע שהופרש מהגוף ? 
פעם אחת זה קרה לאחר שהיה לי זקפה לאורך זמן בלילה ( חלום רטוב ) אולם לא גמרתי . 
כשקמתי בבוקר , לאחר מתן שתן , יצאה לי הרבה הפרשה ( שקופה ) . 
האם זה זרע או הפרשה ? 
בפעם שניה , אחרי עירור מיני , יצאה לי הרבה הפרשה . 
האם גם בפעם הזו ייתכן ומדובר רק בזרע שפונה מהגוף ? 
השאלה שמטרידה אותי הכי הרבה היא , האם הימצאות נוזל בשופכה בצורה תדירה ( לא רק בזמן עוררות מינית ) הוא תקין ? 
האם מדובר בהפרשות של הכלמידיה או שמא מדובר בנוזל שמופרש מהפרוסטטה בצורה תקינה ? 
האם הימצאות נוזל זה תיתכן בגלל עוררות מינית מוגברת ? 
מתי ביצוע בדיקה חוזרת לכלמידיה יהיה יעיל , ומהי הבדיקה האמינה ביותר שכדאי לבצע לאחר טיפול אנטיביוטי ? 
אם חברתי ביצעה בדיקת משטח לכלמידיה והתשובה שלילית , האם זה בהכרח אומר שהיא לא נדבקה ? 
אנסה לענות על שאלותיך אחת אחת : 
הטיפול המומלץ בחיידק הכלמידיה הוא דוקסיציקלין במינון של 100 מ"ג פעמיים ביות למשך עשרה ימים . 
חיידק הזיבה יכול להיות מאוד רגיש לציפרופלוקסאצין ( ציפרודקס ) , ואז די בשני כדורים על מנת להכחידו , ולא צריך טיפול של שבוע . 
לעומת זאת , אם החיידק עמיד - גם טיפול של חודש לא יעזור . 
בארץ יש יותר ויותר זנים של החיידק שעמידים לציפרודקס , ולכן הטיפול המועדף הוא זריקת צפטריאקסון . 
בשני המקרים חשוב שאתה וחברתך תטופלו בו - זמנית . 
הפרשה מהפין יכולה להיגרם על ידי סיבות רבות , כלמידיה וזיבה הן רק שתיים . 
הפרשה שקופה יכולה להיגרם גם על ידי חיידקים אחרים וגם על ידי נגיפים כמו נגיפי ההרפס . 
יחד עם זאת , הפרשה שקופה , במיוחד כשהיא באה בהקשר של עוררות מינית , עשויה להיות נוזל זרע שיוצא לפני השפיכה הגדולה ( precum ) , תופעה נורמלית בבחורים צעירים . 
שוב , אני מדגיש , אם הנוזל הוא נוזל זרע ולא ביטוי של מחלה זיהומית - התופעה נורמלית לחלוטין ואינה גורמת שום נזק . 
יש רק לזכור כי נוזל זה עשוי להכיל כמויות קטנות של זרע , ולכן " גמירה בחוץ " אינה אמצעי יעיל למניעת הריון בגלל הנוזל הזה . 
הבדיקה המומלצת ביותר לשלילת כלמידיה לאחר טיפול היא בדיקה המכונה PCR . 
גם לגבי חברתך , תרבית היא בדיקה טובה , אך בדיקת PCR רגישה בהרבה . 
בברכה 
דר איציק לוימומחה במחלות זיהומיות 
