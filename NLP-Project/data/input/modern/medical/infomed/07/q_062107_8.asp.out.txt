בדיקת מנטו לאבחון שחפת 
עשיתי תבחין מנטו לפני יומיים ואין לי בכלל נפיחות , רק מעט אודם . 
בעבר כבר חוסנתי נגד שחפת וכל תבחיני המנטו שעשיתי חזרו שליליים . 
אם אין נפיחות בכלל וגם סימן בקושי - מה צפוי שיקרה בעת קריאת התבחין ? 
האם פשוט תרשם תוצאה שלילית או שאצטרך לחזור על הבדיקה ? 
שאלה נוספת גם היא לגבי תבחין מנטו : אבי עובד כרופא בבית חולים . 
גם הוא עבר לא מזמן את בדיקת השחפת ואצלו היתה נפיחות של כ 15 מ"מ . 
הוא חוסן נגד המחלה אבל המליצו לו ללכת לרנטגן . 
הוא אומר שאם הוא היה חולה בשחפת , הוא היה מראה סימנים . 
אני עדיין מודאגת . 
מה הסיכויים שהוא באמת חולה בשחפת ? 
קריאת תבחין המנטו לשחפת נעשית על ידי קריאת הנפיחות בלבד , ולא לפי האודם . 
את קריאת התבחין עושים בין 48 ל - 72 שעות לאחר הזרקת החומר . 
יתכן מאוד שהתשובה שלך שלילית , ולכן בעין לא מקצועית , נראה לך שאין כלום . 
גשי לרופא המטפל כדי שהוא יקבע את התוצאה . 
לעיתים המערכת החיסונית אינה מגיבה לתבחין , ואז יש לעשות את הבדיקה שוב . 
לגבי שאלתך השנייה - אם אצל אביך אובחנה נפיחות של 15 מ"מ , זה אומר שהתשובה שלו חיובית . 
זה לא אומר שהוא חולה בשחפת , אלא שהוא נחשף בעבר למחלה והוא נושא את החיידק . 
הרופא המטפל עשה נכון שהמליץ לו לעשות צילום חזה . 
את הצילום עושים כדי לבדוק האם יש מחלה פעילה בריאות . 
ניתן לאבחן את המחלה על ידי צילום עוד לפני שיש תסמינים . 
לגבי טיפול - ישנן תרופות שלוקחים כדי למנוע את התפרצות המחלה במצב של נשאות , וכמובן שיש תרופות לטיפול במחלה פעילה . 
לסיכום - אביך צריך ללכת לעשות את צילום החזה , ולקחת תרופות למניעת התפרצות המחלה . 
בברכה , 
דר נעמה ורבין - אינפומד 
