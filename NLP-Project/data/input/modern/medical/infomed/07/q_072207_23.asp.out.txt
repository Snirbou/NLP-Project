על המעבר מהנקה לאכילת מזונות נוספים 
עד היום , במשך 5.5 חודשים מיום היוולדה , בתנו יונקת בלבד . 
היא נולדה במשקל 2.870 ק"ג ושוקלת כיום 5.200 ק"ג . 
רופא הילדים המליץ להתחיל להוסיף לתפריטה דייסת אורז ביחד עם מרק ירקות פעם ביום , כדי לתרום לקצב עלייתה במשקל . 
בתנו תינוקת רגועה , נראה כי היא מתפתחת יפה , שבעת רצון אחרי האוכל ובכלל , ויש לה אפילו מעט קפלי שומן בירכיים , בסנטר ובעורף . 
נטייתנו היא לנסות להימנע מתוספות שאינן הנקה לפחות עד גיל 6 חודשים . 
יש לציין שבעלי הוא אדם נמוך ואני מעט מתחת לממוצע , ושנינו היינו תינוקות קטנים . 
מדוע רופאים רבים מצדדים בעמדה שחשוב כי עד גיל 5 חודשים יכפילו תינוקות את משקלם ? 
האם יש במשקל נמוך סיכון ? 
האם הוספה של דייסת אורז או ירקות מאודים בשלב זה עלולה לפגוע בה ( ליצור הפרעות אכילה בגיל מאוחר יותר או לפגוע במערכת החיסונית או לעודד התפתחות אלרגיות ) ? 
האם אכילה מכפית עדיפה על אכילת התוספות מבקבוק ? 
בתך נמצאת בדיוק בשלב בו רופאי הילדים ממליצים על מעבר מתזונה של הנקה או האכלה דרך בקבוק להתחלת האכלה או מתן תוספות בתזונה רגילה . 
עד גיל חמישה וחצי או שישה חודשים מספקת תזונה של פורמולות או חלב אם כמעט את כל המרכיבים התזונתיים הנחוצים לתינוק . 
מגיל זה ואילך מאיץ התינוק את קצב התפתחותו , ולכן הוא נזקק לכמות גדולה יותר של קלוריות כדי לספק את דרישות הגוף הקטן שמתפתח . 
קצב הגדילה של תינוקות מהלידה מתחלק כך בממוצע : 
משקל הלידה הממוצע הוא 3.2 עד 3.4 ק"ג . 
עד גיל 5 - 6 חודשים צפוי התינוק להכפיל את משקלו בלידה . 
עד גיל שנה , התינוק אמור לשלש את משקלו בלידה . 
מגיל שנה עד גיל שנתיים קצב עליית המשקל הוא בערך 2.5 ק"ג לשנה . 
בגילאים 3 עד 5 קצב עליית המשקל הוא כ - 3 ק"ג לשנה . 
כפי שאת רואה מהנתונים , אומנם משקל ביתך נמוך בהשוואה לממוצע , אך קצב עליית המשקל שלה הוא מצוין . 
חסרים לי מספר פרטים , כמו גובה הילדה והערכה התפתחותית קוגנטיבית , אולם לפי הפרטים שמסרת יש לי הרושם כי ביתך מתפתחת יפה . 
במשקל נמוך יש סיכון אם מתלווים אליו עוד סימנים של עיכוב התפתחותי , שקצרה היריעה לפרט כאן מהם , אולם כל רופא ילדים יוכל להסביר לכם מהן הסיבות המוכרות ואיך ניתן להתמודד איתן בצורה הטובה ביותר . 
אינני חושב שהוספת הרכיבים התזונתיים שהזכרת לתזונת בתך מהווים סיכון . 
להפך , יש לי הרושם שזו דיאטה עשירה בפחמימות ובמרכיבים תזונתיים חשובים אחרים אשר מומלץ מאוד להוסיפם לדיאטה של בתך . 
למעבר לאכילה מכפית תפקיד חשוב בפיתוח שרירי הלעיסה והמוטוריקה העדינה אשר מתפתחת אצל התינוק בכל תהליך הבליעה והלעיסה . 
בתיאבון ! 
דר עידו ווליניץ - אינפומד 
