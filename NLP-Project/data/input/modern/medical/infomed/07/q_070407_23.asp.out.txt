הסיבות לניתוחים חוזרים של מורסות ליד פי הטבעת 
בשנה האחרונה עברתי שלושה ניתוחים בעקבות אבצס פריאנאלי , ורציתי לדעת מה יכולה להיות הסיבה לכך , ולמה הבעיה חוזרת זו הפעם השלישית . 
אני לפני בדיקת קולונוסקופיה , והרופאים עדיין לא ממש אמרו לי בבירור למה זה קורה . 
אני עדיין בצבא , ויש לי חוסר G 6 PD . 
הניתוח המקובל למורסה ( אבצס ) פריאנלית הוא ניקוז , כלומר , חתך העור מעל המורסה על מנת לאפשר למוגלה לפרוץ ולצאת החוצה . 
מורסה פריאנלית , ליד פי הטבעת , נוצרת כתוצאה מדלקת באחת מהבלוטות המפרישות ריר הנמצאות בתוך פי הטבעת , בעומק של כ - 2 - 3 ס"מ . 
כאשר מנקזים מורסה על ידי חתך בעור , ברוב המקרים נוצרים מעין תעלה בדופן ולה פתח פנימי - בלוטת הריר ; ופתח חיצוני - החתך הכירורגי . 
לתעלה קוראים נצור או פיסטולה פריאנלית . 
ברוב המקרים פיסטולה זו אינה נסגרת מעצמה אלא נשארת כפתח מפריש מוגלה , ולעיתים גם דם בכמות מועטה , ויכולות להיווצר בה עוד מורסות . 
לכן יש צורך בניתוח הפיסטולה שהוא שונה מניקוז פשוט של מורסה . 
לעיתים נדירות יותר , קיימת מחלת רקע של מעי דלקתי כרוני , שאחת ההסתמנויות שלה היא יצירת מורסות חוזרות של פי הטבעת , וסביר להניח שרופאיך רוצים לשלול אפשרות זו על ידי ביצוע בדיקת הקולונוסקופיה . 
אין קשר בין מצבך ובין חסר ה - g6pd . 
להערכתי , לאחר ביצוע הקולונוסקופיה ובהנחה שהבדיקה תהיה תקינה , תזומן לניתוח נוסף לפתרון בעיית הפיסטולה . 
בברכה 
דר נחום ורביןמומחה לכירורגיה כללית 
