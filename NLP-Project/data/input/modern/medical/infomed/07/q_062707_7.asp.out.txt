מהי צרבת וכיצד ניתן לטפל בה 
יש לי צרבת כבר כמעט שבועיים , זה כמו שריפה בבטן עליונה . 
למה זה קורה ומה לעשות ? 
הצרבת , או heartburn בלעז , היא אחת התופעות הנפוצות עליה מתלוננים חולים בעולם המערבי . 
כמעט כל אחד מאיתנו סבל או יסבול מצרבת בתקופה זו או אחרת של חייו . 
הצרבת נגרמת כאשר תוכן הקיבה " חוזר " אחורה לכיוון הוושט , ומכיוון שהוושט לא רגיל לרמת חומציות כמו שיש בקיבה שלנו , נוצרת דלקת באזור ומופיעה תחושה לא נעימה שהיא הצרבת . 
בין הוושט לבין ההקיבה נמצא שריר טבעתי המונע בדרך כלל חזרה של אוכל או מיצי קיבה אל הוושט . 
במקרים שהשריר הזה נחלש , למשל בגלל אכילה מוגזמת של שוקולד , קפאין , אלכוהול או מאכלים שומניים , יש הופעה מוגברת של צרבות . 
צרבת כרונית אשר מופיעה לעיתים קרובות ולאורך זמן ממושך יכולה להוביל למחלת הריפלוקס או GERD ( gastroesophageal reflux disease ) , המתבטאת בצרבות קשות וכאבים בחזה , ויכולה להוביל אף לדימומים מהוושט . 
כפי שציינתי , הצרבת היא תלונה שכיחה ביותר , אך יחד עם זאת , היא יכולה להיות ביטוי ראשוני של מחלות אחרות , כגון כיב פפטי ( אולקוס ) או מחלות לב . 
לכן , כשניגשים לבירור של מערכת העיכול אצל חולים אשר סובלים מצרבות חוזרות , צריך קודם כל לשלול את שתי המחלות שהזכרתי . 
אצל אנשים רבים הצרבת קלה מאוד ונעלמת עם לקיחת תכשירים שונים אותם ניתן להשיג בכל בית מרקחת . 
ירידה במשקל ובצריכת אלכוהול ושוקולד והימנעות מעישון מורידות את שכיחות הופעת הצרבות . 
במקרים חמורים יותר , רופא המשפחה יכול להתאים טיפול תרופתי קבוע בתרופות כמו לוסק או אומפרדקס , המורידות את הפרשת מיצי הקיבה , וכך מגינות על הוושט ומונעות הופעת צרבות . 
מכיוון שאת סובלת מצרבות כבר במשך תקופה די ארוכה של שבועיים , אני ממליץ לפנות לרופא המשפחה שיפנה אותך לבדיקות דרכי העיכול ו/או יתאים לך טיפול תרופתי . 
בברכה , 
דר עידו ווליניץ - אינפומד 
