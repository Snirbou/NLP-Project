חולה אפילפסיה שואל על נטילת תוסף מזון 
אני חולה אפילפסיה ומטופל בדפלפט כרונו 1000 מ"ג ביום . 
אני מעוניין להשתמש בתוסף תזונה GABA ( חומצה גאמא - אמינובוטירית ) . האם עלולות להיות תגובות בין התרופה לתוסף התזונה ? 
אינני יכול לענות בצורה מדוייקת מכיוון שאינני מכיר את GABA כתוסף מזון . 
לא ידוע לי המינון ולא על ידי איזו חברה הוא מיוצר ואם הוא עבר את הבדיקות הנאותות . 
כידוע לך , תחום תוספי המזון הוא פרוץ והפיקוח עליו רופף . 
באופן כללי , המלצתי היא לא להשתמש ב - GABA מכיוון שהוא אחד מהמוליכים העצביים ( נוירוטרנסמיטרים ) במוח , והתרופה שאתה לוקח היא תרופה נוגדת פרכוסים אשר עובדת על המוליכות העצבית במוח , כלומר , אתה יכול לשנות את האיזון הבסיסי של המוליכות העצבית שלך ולגרום לתופעות לוואי , או לתפקוד יתר או חסר של הדפלפט אותו אתה נוטל . 
במחקרים שנעשו על עכברים הודגם שוני ברמות GABA הבסיסיות על ידי מתן דפלפט ולכן אני לא ממליץ לך לעשות כל שינוי . 
בכל מקרה , בכל שינוי שאתה עושה וכל תרופה או תוסף מזון שאתה מתכוון ליטול באופן קבוע , אני מציע לך להתייעץ עם הנוירולוג העוקב אחריך ומכיר את ההיסטוריה הרפואית שלך . 
דר גיל טאובר - אינפומד 
