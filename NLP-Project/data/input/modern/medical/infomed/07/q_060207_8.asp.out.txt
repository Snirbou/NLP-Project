סוכרת לא מאוזנת וכאבי מפרקים 
אמי בת 62 וסובלת זה 12 שנים ממחלת הסוכרת . 
היא מטופלת באינסולין ( בחצי שנה האחרונה , מסוג Levemir ) ובנוסף , במשך כשלוש שנים , היא נוטלת כדורי גליקופאג' , אך לצערי , אינה מצליחה לאזן את רמת הסוכר ( 300 - 220 ) על אף השימוש בתרופות . 
לפני כשש שנים היא עברה התקף לב , במהלכו נעשה צינטור , כך שבנוסף היא מקבלת טיפול ללחץ דם , שומנים בדם וכולסטרול . 
לפני כארבעה חודשים החלה לפתח כאבים בכפות הידיים שעד מהרה הפכו לסיוט ומגבילות אותה בתיפקוד בסיסי . 
כפות הידיים חמות , האצבעות נפוחות ואצבע אחת אף התעקמה . 
היא אינה יכולה לקפל את האצבעות , וכל נגיעה קטנה בהן מלווה בכאב עז . 
לצערי , עד היום אף רופא לא מצליח לעזור לה או לאתר את הבעיה . 
פנינו לראומטולוג פרטי שערך לה מספר בדיקות ( רנטגן , צפיפות עצם , CPK ) כדי לבחון מצב של דלקת מפרקים , ובינתיים התחיל לתת לה טיפול תרופתי נגד דלקת מפרקים , אך חודשיים לאחר תחילת הטיפול עדיין אין כל התקדמות , אלא החמרה . 
לדברי הראומטולוג , הבדיקות אינן מאשרות בוודאות דלקת פרקים . 
החלטנו לפנות להומופאת לקבלת יעוץ . 
לדבריו , הגורם הוודאי לבעיה הוא השימוש ב - Lipitor ( אמי נוטלת תרופה זו במשך חצי שנה , לפני כן נטלה את ה - Simovil ) שמתנגש עם התרופות שהיא נוטלת עבור הסכרת וגורם לדלקת . 
הוא ביקש להפסיק את השימוש בתכשיר למשך שבוע כדי לראות אם אכן יש בסיס להשערתו . 
בשל ההיסטוריה הרפואית של אמי ומכיוון שרמת הכולסטרול הרע אף הוא גבוה , אני חוששת מהפסקת הטפול אף על פי שההפסקה היא לשבוע . 
האם אכן יש סבירות כי ה - Lipitor גורם לנזק כזה ? 
האם מעבר ל - Simovil או לטיפול אחר יפתור את הבעיה ? 
האם ידוע על בעיות מפרקים ודלקות בסוכרת ? 
בבקשה עזרו לנו . 
אשמח לתשובתכם ועזרתכם , כל עצה תתקבל בשמחה . 
קודם כל , אין דבר כזה לא לאזן עם אינסולין , פשוט יש להגביר בעדינות את מינון יחידות האינסולין במעקב צמוד של רופא משפחה או רופא סוכרת . 
סטאטינים , או בשמם המסחרי ליפיטור או סימוביל , אכן יכולים לעשות כאבי מפרקים ושרירים חזקים . 
כדאי לעשות בדיקה בשם CPK שתראה אם הסטאטינים הם הבעיה . 
לפחות מבחינת כאבי השרירים , יש לעבור לתרופה בשם קרסטור 10 מ"ג או 20 מ"ג . 
היא עדיין לא בסל הבריאות , אבל היא יעילה ואין לה תופעות לוואי . 
דר משה ארוך - רופא משפחה ומתמחה ברפואת ספורט 
