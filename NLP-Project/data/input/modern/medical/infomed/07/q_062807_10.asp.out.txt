תרופה להורדת לחץ דם שגורמת סחרחורת 
אני כותבת על בעיה של אמא שלי ( בת 76 ) שעברה לפני כמה חודשים אירוע אוטם בשריר הלב , שבעקבותיו גם הושתל לה קוצב לב . 
בין יתר התרופות שהיא מקבלת נמצאת גם התרופה טריטייס . 
יש לציין כי לאמא שלי אין לחץ דם גבוה , נהפוך הוא - לפעמים הוא נמוך . 
השאלה אם הסחרחורות שיש לה קשורות ללקיחת התרופה , והאם רצוי לקחת את התרופה הזו בלילה או בבוקר . 
עד עכשיו היא נטלה בלילה , ועכשיו אמרה לה הרופאה לקחת אותה בבוקר . 
השאלה שלי , מתי צריך ליטול את התרופה כדי שהיא לא תסבול מסחרחורות ? 
הטריטייס היא תרופה הניתנת במצבים של יתר לחץ דם , לאחר התקף לב או במצבים של אי ספיקת לב . 
תופעות הלוואי השכיחות הן הופעת פריחה או שיעול יבש . 
בנטילה ראשונה של תרופה זו יכולה להיות נפילה בלחץ הדם וסחרחורות , במיוחד אצל חולי דיאליזה , חולים אשר מקבלים חומרים משתנים ( כמו פוסיד ) באופן קבוע , חולים עם אי ספיקת לב , וחולים מיובשים , כאלה שלא קיבלו מספיק נוזלים . 
לא ציינת בפנייתך אם אמך נוטלת תרופות נוספות . 
אם אמך אינה סובלת מאי ספיקת לב , אני ממליץ על שתייה מרובה במהלך נטילת התרופה על מנת להימנע מסחרחורות , ואם מופיעות תופעות כמו נפיחויות בפנים או בקרסוליים - יש לפנות מייד לרופא מטפל . 
בברכה , 
דר עידו ווליניץ - אינפומד 
