קריש דם בווריד עמוק ברגל 
לפני כ - 3 שבועות התנפחה לי רגל שמאל . 
פניתי לרופא המשפחה והוא שלח אותי למיון , ושם בדקו אותי ואמרו לי שיש לי תרומבוזה , DVT , פקקת . 
אישפזו אותי ליומיים ונתנו לי זריקות קלקסאן + קומדין להמשך טיפול בבית ואמרו לי לשים גרב אלסטית . 
יש לציין שלקחתי גלולות למניעת הריון במשך כ - 7 שנים בערך , והרגל התנפחה כשבוע לאחר שחזרתי מטיסה בת שעתיים וחצי . 
נכון לעכשיו , 3 שבועות אחרי האבחנה , האם אוכל לחזור ללכת כרגיל ? 
הרגל השמאלית כואבת לי כאשר אני מקפלת אותה בזמן הליכה רגילה , אני מרגישה כאילו אני גוררת אותה . 
אמרו לי שזה מפני שהשרירים רפויים בגלל שלא הלכתי 3 שבועות . 
אם זה נכון , אז למה רגל ימין , שגם היא נחה , לא כואבת כך ? 
חוץ מזה , הרגל עדיין נפוחה יותר מהימנית . 
האם היא תחזור לעצמה והנפיחות תרד ? 
והאם אני יכולה להמשיך בטיפול לייזר להסרת שיער ברגליים או שזה אסור ? 
DVT הוא מצב בו נוצר קריש דם בוורידים עמוקים בגופנו . 
המקום השכיח ביותר להיווצרות DVT הוא בוורידים העמוקים של הרגליים ושל האגן . 
קיימים גורמי סיכון רבים להיווצרות DVT , ביניהם גורמי סיכון מורשים ( תורשתיים ) , שהם בעיקר נטייה גנטית לקרישיות יתר , בדרך כלל עקב חסר או פגם בחלבון זה או אחר בשרשרת קרישת הדם . 
גורמי סיכון אחרים הם מצבים נרכשים , כגון נטילת גלולות , עישון , וחוסר תנועה , אשר מוביל לזרימה איטית של הדם בוורידים , דבר שמעלה את הסיכון להיווצרות קריש . 
משאלתך כבר עולים מספר גורמי סיכון : האחד - נטילת גלולות , והשני - טיסה ( שלך אמנם היתה קצרה , אך גם טיסה קצרה מהווה גורם סיכון ) . 
בכל אופן , לאחר הטיפול ב - DVT הנוכחי עליך לבדוק את לקיומה של נטייה לקרישיות יתר תורשתית , במיוחד אם במשפחתך יש מקרים קרישיות יתר או אם המקרה הנוכחי אינו האירוע ראשון של הופעת קריש אצלך , אם בעברך היו אירועי DVT אחרים , תסחיף ריאתי או הפלות טבעיות . 
הטיפול ב - DVT הוא טיפול נוגד קרישה בקלקסאן ולאחר מכן בקומדין . 
משך הטיפול משתנה בין 3 חודשים לבין שנה , בהתאם לגורמי הסיכון של המטופל ובהתאם לנסיבות הופעת ה - DVT . 
במקרים של אירועים חוזרים או נטייה גנטית לקרישיות יתר , לעיתים יש מקום לטיפול בקומדין לכל החיים . 
DVT של הרגל אכן מתבטא בנפיחות , אודם ורגישות ניכרת של הרגל המעורבת . 
ההמלצה היום היא לא להימנע מביצוע פעילות גופנית והפעלת הגפה , כלומר , כדאי לחזור לפעילות רגילה עד כמה שאפשר . 
בנוגע לכאבים , סיבת הכאבים היא ה - DVT ולא שרירים רפויים , וזו הסיבה שרק הרגל עם ה - DVT כואבת . 
הכאבים יכולים להימשך ימים או שבועות , אך באופן עקרוני הם צריכים להיות במגמת שיפור . 
גם הנפיחות והאודם אמורים להיות במגמת שיפור במהלך השבועות הראשונים של הטיפול . 
הזמן עד חזרת הרגל למצבה התקין מאד משתנה בין אדם לאדם בהתאם לגודל הקריש , מיקומו ופעילותו של האדם . 
בדרך כלל הרגל צריכה לחזור לקדמותה תוך חודשיים - שלושה , אולם קיימים מצבים , שאינם שכיחים , בהם נשארת נפיחות קלה של הרגל המעורבת . 
בנוגע להסרת שיער בלייזר , אני ממליץ להימנע מכך בחודשים הקרובים , הואיל והמנגנונים הטבעיים והנורמליים של ניקוז הדם הוורידי נפגעו כעת , ועדיף להמתין לחזרה של המערכת הוורידית לתפקוד תקין , על מנת שההחלמה מהאפילציה תהייה אופטימלית . 
אין מניעה עקרונית מהסרת השיער בגילוח . 
רפואה שלמה 
דר אמיר בר - שי - אינפומד 
