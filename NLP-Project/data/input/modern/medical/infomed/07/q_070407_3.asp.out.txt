אנמיה מחוסר ברזל 
בעבר הייתי צמחונית וסבלתי מאנמיה זמן רב . 
כבר במשך חצי שנה אינני צמחונית ואוכלת בשר בתדירות סבירה ( למעלה מ - 3 פעמים בשבוע ) . 
עשיתי בדיקות דם והפריטין שלי 0.6 . 
כמובן שגם הברזל נמוך מאוד . 
לפי רופאת המשפחה שלי , הגוף שלי אינו סופג ברזל מאוכל . 
מה הבעיה ? 
מדוע אינו סופג ? 
האם יש חלק בגופי שלא מתפקד נכון ? 
ומה ניתן לעשות בעניין או שהפיתרון היחיד הוא להמשיך ליטול כדורי ברזל באופן קבוע ? 
את הסיבות לאנמיה בשל חוסר ברזל ניתן לחלק לשלוש קבוצות עיקריות : דימום כרוני כלשהו , אי ספיגת ברזל , או מחסור באספקת הברזל ( צריכה נמוכה , דבר שיכול לקרות אצל צמחונים ) . 
מכיוון שאינך צמחונית בחצי שנה האחרונה , ניתן לשלול את הסיבה האחרונה , בהנחה שהבשר שאת אוכלת אכן עשיר בברזל ( בשר בקר , כבד וכו') . מכאן שיש לשקול בירור בכיוון של אי ספיגה או של דימום כרוני . 
לפי הנתונים שמסרת , קשה לקבוע מה מקור הבעיה , ויש לערוך עוד כמה בדיקות לפני שקובעים שהבעיה היא אכן בספיגת הברזל . 
אני ממליצה לנסות לאכול עוד קצת בשר איכותי מבחינת תכולת הברזל שבו , בתדירות גבוהה יותר , ולחזור שוב על בדיקות הדם . 
אם לא יהיה שינוי בערכי הברזל והפריטין שלך , אני מניחה שרופאת המשפחה שלך תפנה אותך להמשך בירור בנושא . 
בינתיים אין סיבה לדאגה . 
תוכלי לקרוא עוד על הנושא בתשובה הבאה באתר אינפומד : 
http://www.infomed.co.il/questions/q_121206_2.htm 
דר מורן שויקה - אינפומד 
