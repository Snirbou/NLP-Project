נטילת פלג'יל לטיפול בטריכומונס בהריון 
זה 3 חודשים אני סובלת מגרד והפרשות מרובות מהנרתיק . 
בכל פעם שפניתי לרופא הוא טען , ללא בדיקה , שזה פטריה ושאגיסטן יעזור . 
לצערי זה לא עבר . 
היום אני בשבוע ה - 38 להריון , ונבדקתי על ידי רופא אחר , שבדק אותי וגינלית ומיד ראה הרבה הפרשות צהובות - ירוקות ואמר שיש לי טריכומונס , שהטיפול בו הוא 1,000 מ"ג של מטרוג'יל ביום - 500 בבוקר ו - 500 בערב במשך שבוע . 
התחלתי לקחת את התרופה , עדיין אין שיפור משמעותי , אך זה היום הראשון . 
האם זה יכול להזיק לעובר ? 
פלג'יל ( metronidazol ) היא תרופה שיעילה במיוחד נגד טריכומונס נרתיקית . 
על פי מחקרים מוגבלים שנערכו בחיות , נמצא שהתרופה עלולה לגרום ליצירת מומים אצל עוברים , ולכן אין ליטול את התרופה בשליש הראשון של ההריון ( תקופת ה - " אמבריוג'נסיס " - התקופה בה נוצרים העובר ומערכות הגוף השונות ) . 
החל מהשליש השני להריון , ניתן ליטול את התרופה , לאחר בדיקת רופא , ואך ורק אם המליץ ומצא לנכון לרשום את התרופה . 
ממכתבך משתמע שאכן יש אינדיקציה לנטילת הפלג'יל , ולגבי שיפור בסימפטומים - התאזרי בסבלנות . 
שתהיה לידה קלה ובהצלחה ! 
דר מורן שויקה - אינפומד 
