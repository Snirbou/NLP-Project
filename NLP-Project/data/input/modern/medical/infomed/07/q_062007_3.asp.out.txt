גידול שפיר מסוג אנגיוליפומה 
האם אנגיוליפומה בכליות שנובעת ממחלת טוברוס סקלרוזיס יכולה להפוך משפיר שהתגלה לממאיר בעתיד ( התמרה ) ? 
רוב האנגיוליפומות של הכליה הן ללא סימפטומים וקשה לגלות אותן כשהן צעירות , אלא הן מתגלות בשלבים מאוחרים יותר . 
הימצאות טוברוס סקלרוזיס ביחד עם אנגיוליפומה בדרך כלל מזרזת הופעת סימפטומים וזמן הגילוי הוא בדרך כלל מוקדם יותר . 
האנגיוליפומה היא גידול שפיר , אך היא גדלה עם הזמן . 
בדרך כלל מחלקים את החולים לשתי קבוצות , באחת אלה שהגידול שלהם קטן מ - 4 ס"מ ובדרך כלל אין להם סימפטומים , ובשניה אלה עם גידול גדול מ - 4 ס"מ והמלווה בדרך כלל בסימפטומים . 
במקרה השני נדרשת לעיתים התערבות כירורגית . 
הגידול איננו עובר לממאיר בעתיד , אך צריכים לקיים מעקב רצוף , מכיוון שישנם סיבוכים העלולים להתפתח לפי קצב הגידול וצורת הגידול , כגון התפשטות לוורידים מרכזיים , לבלוטות לימפה , וחשש מדימום פנימי . 
נשים בהריון , בעקבות שינויים הורמונליים המתרחשים בגופן , בדרך כלל סובלות משינויים מהירים בגודל ובצורת ההתפשטות . 
לאחרונה נמצא גם סוג של אנגיוליפומה עם פוטנציאל לממאירות , אך הוא זניח ביותר . 
דר גיל טאובר - אינפומד 
