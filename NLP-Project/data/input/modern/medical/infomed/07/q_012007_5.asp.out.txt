חיסון נגד שפעת לאישה הסובלת מדליפה במסתמי הלב 
יש לי דליפה במסתם אחד ברמה בינונית ובמסתם שני ברמה נמוכה . 
רציתי לשאול האם אני צריכה להתחסן נגד שפעת ? 
האם זה לא מסוכן ? 
והאם בכלל החיסון כעת באמצע ינואר אפקטיבי או שאפשר לוותר ? 
הקשר בין מחלה במסתמי הלב לבין שפעת אינו ישיר . 
ראשית , החיסון אינו מוביל לפגיעה במסתמי הלב או להתיישבות הווירוסים על המסתמים , כך שקיום מחלה מסתמית אינו התוויית נגד לביצוע החיסון , ואינו מסוכן אצל הסובלים ממחלה מסתמית יותר מאשר באוכלוסיה הרגילה . 
שנית , מחלת השפעת , כאשר מופיעה , אינה מובילה לזיהום על גבי מסתמי הלב הפגומים ( אנדוקרדיטיס ) . 
אולם מחלת השפעת יכולה להסתבך בזיהומים חיידקיים בנוסף לזיהום הוויראלי ( שפעת הינה מחלה ויראלית - נגיפית ) , ובעת זיהום חיידקי קשה עלולים החיידקים " להתיישב " על מסתמי הלב ולהוביל לאנדוקרדיטיס . 
בנוסף , שפעת יכולה להיות מחלה קשה למדי , ובהיותה כזו , היא עלולה להחמיר את התפקוד הלבבי של אדם עם מחלה מסתמית ובמקרים הקיצוניים אף להוביל לאי ספיקת לב . 
לשאלתך אם החיסון אפקטיבי באמצע ינואר - הוא אכן אפקטיבי , עדיין אנו נמצאים בעונת החורף בה קיימת שכיחות מוגברת של זיהומי שפעת ודלקות ריאה . 
מומלץ בחום להתחסן גם כעת , על מנת למנוע הופעת המחלה או סיבוכיה בחודשי החורף שעוד לפנינו . 
ד"ר אמיר בר - שי - אינפומד 
