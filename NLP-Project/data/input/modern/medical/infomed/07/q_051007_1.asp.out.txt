טיפולים לכאבי צוואר הנובעים משינויים ניווניים 
אני סובלת זה 6 חודשים מכאבים בצוואר בצד ימין , שהתחילו במעין נוקשות , בהמשך התפתח כאב , ולאחר מכן היו מעין " קנאקים " וכאב בלתי נסבל בהחזקת הראש . 
בממצאי המיפוי נכתב : ריכוז מודגש בפרוססוס טרנסורס ימין של c 4 - 5 שינויים ספונדילוטיים נוספים ב c 7 l 5 s 1 . 
לא הודגם ריכוז פתולוגי מוקדי ( בעברי סרטן שד ) . 
קיבלתי תרופה נוגדת דלקת ( ארקוקסיה 90 מ"ג ) שהקלה במעט את הכאבים , ובהמשך עברתי פיזיותרפיה , לחיצות וחימום . 
יש הקלה מסוימת , אך עדיין ישנם נוקשות וכאבים . 
האורתופד הפנה אותי לפיזיותרפיה ובמקביל למרפאת כאב ( לא פניתי ) . 
איני מעונינת לטפל בכאב אלא לנסות לטפל במקורו . 
מה ניתן לעשות ? 
את מציינת שעברת טיפולי פיזיותרפיה אך לא כתבת שקיבלת שם הדרכה לתרגול . 
התרגול הוא כלי הטיפול שנשאר איתך גם לאחר סיום הסדרה במכון . 
אם לא קיבלת הדרכה לתרגול , אני ממליץ לך לגשת למכון הפיזיותרפיה ולקבל שם הדרכה . 
דוגמאות לתרגילים : 
http://www.med.umich.edu/1libr/sma/sma_xupperba_art.htm 
http://www.physiotherapist.co.il/exercises/stretching_exercises.htm 
כתבת , " איני מעונינת לטפל בכאב אלא לנסות לטפל במקורו " - זה משפט שנשמע טוב כפרסומת , אך הוא די חלול מתוכן – אם שהכאב שלך נובע משינויים ניווניים בצוואר , האם תלכי לניתוח ותשייפי את החוליות ? 
פעמים רבות אין טיפול למקור הכאב , וצריך להתמודד עם הכאב , שהוא עצמו הופך להיות הבעיה . 
שיטות רבות שמנסות לשווק עצמן כטיפול מסבירות שהן " מטפלות במקור " , בעוד בדרך כלל , המקור הוא מצב גופני שאינו ניתן לשינוי , כמו רקמה פגועה שרק ניתוח יתקן , ולכן יש בהחלט מקום לטפל בכאב ככל הניתן , כדי שלא יפגע באיכות החיים שלך . 
לכן , מרפאת כאב אינה כלי פסול אלא כלי עם פוטנציאל לאפשר לך לחזור לחיים בלי כאבים ולתפקוד מלא . 
השילוב האופטימלי הוא של מרפאת כאב עם פיזיותרפיה . 
חימום הוא פעולה שניתן לעשותה בבית עם כרית חימום , ואם הוא עזר לך אני ממליץ להמשיכו . 
לסיכום 
תרגול צוואר חשוב מאוד – למדי תרגילים במכון פיזיותרפיה . 
חימום ומסג' אפשר לקבל גם בקהילה . 
מרפאת כאב היא כלי טיפול לגיטימי - אל תתעלמי ממנו אלא היעזרי בו . 
רפואה שלמה ירון טילינגר , פיזיותרפיסט מוסמך מכבי שירותי בריאות 
