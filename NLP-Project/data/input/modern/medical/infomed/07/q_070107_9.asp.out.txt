שילוב רדוקטיל ויובסלקס לירידה במשקל אחרי לידה 
האם שילוב של רדוקטיל עם יובסלקס ( משלשל טבעי ) כל יום רצוי ? 
אני בת 30 , גובהי 1.57 ומשקלי כעת 79 ק"ג . 
אני חודש וחצי אחרי לידה . 
משקלי ביום הלידה היה 92 . 
מיום הלידה ירדתי כ - 13 ק"ג , שמתוכם 8 ק"ג הם שלי . 
האם קצב הירידה ימשיך כך ? 
עוד כמה זמן ? 
האם זה יכול להיעצר ? 
כמובן שמשולבת בכך דיאטה של 1,000 קלוריות ליום ופעילות גופנית דלה , מדי פעם . 
הייתי במכון כושר במשך שבועיים , אבל זה עשה לי הרבה סחרחורות . 
מאז שהפסקתי להתאמן אין לי סחרחורות . 
האם המשלשל הטבעי יובסלקס לא גורם לעצלות של המעיים ? 
והאם הוא מסייע לירידה במשקל ? 
לפעמים יש תחושה שהרדוקטיל " תקוע " . 
רדוקטיל היא תרופה העוזרת בהורדה במשקל בשילוב עם דיאטה מסודרת ומעקב . 
לא נתת מספיק פרטי : מדוע את משתמשת גם במשלשלים ? 
האם זה מפני שאת סובלת מעצירות בגלל השימוש ברדוקטיל ? 
או האם זה מפני שאת מנסה לרדת כמה שיותר מהר במשקל ? 
האם את מיניקה ? 
כמו שאת רואה , יש הרבה פרטים חסרים בסיפור שלך , ולכן לא אוכל לענות לך באופן ישיר על שאלתך . 
בדרך כלל , שימוש יומיומי במשלשלים אינו מומלץ כלל . 
זה גורם למעיים להתרגל למשלשלים , ואחרי תקופת שימוש מסוימת , המעיים עשויים לא לתפקד עוד בצורה תקינה - " מעיים עצלים " , כפי שקראת לזה . 
לא סיפרת גם מה היה משקלך לפני הלידה , האם בדרך כלל את שוקלת מעט ופשוט עלית בהריון , או שאת סובלת באופן קבוע מעודף משקל ? 
לפי התיאור , אני יכולה לומר שנראה כי את מכבידה על עצמך עם דיאטה חריפה מדי בזמן כה קצר אחרי הלידה . 
ירדת הרבה בבת אחת , אולי הרבה מדי . 
יכול להיות שזה גם מה שגרם לך לסחרחורות כשהיית בחדר כושר . 
אני מציעה לך לגשת לדיאטנית ולהתאים לעצמך דיאטה מסודרת ללא משלשלים , המתאימה לאישה אחרי לידה . 
כשעושים דיאטה לא כדאי למהר , עדיף לרדת בצורה מסודרת ואיטית , לא באופן דרסטי . 
בברכה , 
דר נעמה ורבין - אינפומד 
