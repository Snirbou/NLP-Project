רפואת תינוקות 
האם ניתן לקחת תרופות להליקובקטר בתקופת ההנקה ? 
בבדיקת נשיפה התגלה אצלי חיידק הליקובקטר . 
ניתנו לי התרופות : אומפרדקס , קארין , מוקסיויט פורטה . 
אני מיניקה והתרופות השפיעו על בתי - הופיע על גופה פריחה והיא נצרבה מאוד באזור החיתול , והפסקתי את השימוש לאחר יומיים . 
האם יש תרופות אחרות שאינן בעייתיות בהנקה ? 
האם יש בעיה להיכנס להריון עם חיידק זה או בשל הטיפול בו ? 
הליקובקטר פילורי הוא חיידק שכיח מאוד המזהם את הקיבה ואת התריסריון . 
רק חלק מהאנשים להם יש הליקובקטר בקיבה או בתריסריון המאובחן בתבחין נשיפה או בביופסיה בגסטרוסקופיה סובלים מסימפטומים . 
חלק גדול מהאוכלוסיה נושא את החיידק אך אינו סובל מסימפטומים . 
אנשים הסובלים מדיספפסיה ( אי-נוחות בבטן , כאבי בטן , נפיחות בבטן ) או מכיב פפטי , הם האנשים המועמדים לטיפול . 
הטיפול בחיידק כולל 2 אנטיביוטיקות ( ישנם גם פרוטוקולים של 3 אנטיביוטיקות ) יחד עם תרופה מפחיתת חומצה ( האומפרדקס אותו קיבלת ) . 
הטיפול באנטיביוטיקות הוא למשך שבועיים בלבד . 
כל התרופות שקיבלת הן תרופות שניתן לקבל בזמן הנקה ואינן מסכנות את היילוד היונק . 
ייתכן שהתפרחת העורית שממנה סבלה בתך אכן נובעת מהטיפול האנטיביוטי אותו נטלת , כלומר ייתכן שלבתך רגישות לאחת מהתרופות הללו . 
מובן שלא ניתן לומר זאת בוודאות , שהרי ייתכן שהיא רגישה לדבר מה אחר שהיה בתזונתך באותה תקופה . 
בשאלתך לא ציינת מהם הסימפטומים שמהם את סובלת , ומדוע הוחל הטיפול בהליקובקטר דווקא כעת , בזמן הנקה . 
כאמור , אין מניעה לקבל טיפול במהלך הנקה , וניתן לנסות תרופות מקבוצות אחרות , שייתכן שלהן בתך אינה רגישה . 
מאידך , אם אינך סובלת מסימפטומים קשים והטיפול יכול להתעכב מעט , עד שתסיימי להיניק , אולי זו האופציה הטובה יותר . 
בנוגע להריון – לא ידועה השפעה של החיידק הליקובקטר פילורי בקיבה על הכניסה להריון , לכן אין כל בעיה להיכנס להריון כאשר יש זיהום בחיידק זה . 
כמו כן , לא ידועה כל השפעה של החיידק על העובר במהלך ההריון . 
סביר להניח שאין השפעה , מאחר שהחיידק , כאמור , מאד שכיח באוכלוסיה הכללית , גם באנשים ללא סימפטומים . 
באופן עקרוני , לתרופות יכולה להיות השפעה טרטוגנית ( מזיקה לעובר ) אם הן נלקחות במהלך ההריון . 
ההשפעה קשה יותר בשליש הראשון של ההריון . 
יוצאת מן הכלל היא תוספת החומצה הפולית המומלצת בחום טרם הכניסה להריון ובמהלכו . 
שאר התרופות , אם ניתן להימנע מנטילתן , מוטב להמנע מהן . 
חשוב לדעת שקיימות תרופות רבות שנמצא כי נטילתן במהלך ההריון אינה מזיקה לעובר , אולם כיום מעדיפים להשתמש בהן רק במקרים המחייבים טיפול , ולהמנע מטיפול תרופתי או לדחות אותו אם זה אפשרי . 
רפואה שלמה 
דר אמיר בר - שי - אינפומד 
