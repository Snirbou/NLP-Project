על התרופה אוקסאר פלוס 
אני נוטלת כ - 5 שנים אוקסאר פלוס . 
קראתי על התרופה באינדקס התרופות שלכם , ועדיין יש לי שאלה . 
מאחר שאני לוקחת את התרופה במשך זמן רב , האם עלול הדבר לגרום לבעיות כלייתיות , והאם בטווח הארוך עלולה התרופה לפגוע במערכות אחרות ? 
נדמה לי שיש לבדוק רמת ליתיום . 
מאחר שלחץ הדם שלי גבוה יותר בבוקר - הומלץ לי ליטול את הכדור בצהרים . 
האם יש בעיה עם זה ? 
במהלך השימוש באוקסאר פלוס עשויה להיות עליה קלה באוראה ובקראטינין . 
מחקר שבדק חולים שטופלו בתרופה מצא עליה כזאת בפחות מאחוז מן החולים , ובאף אחד מן המקרים היא לא הצריכה הפסקה של השימוש בתרופה . 
במהלך השימוש באוקסאר פלוס מומלץ לעקוב אחר תפקודי כליות ( אוראה וקראטינין ) , אלקטרוליטים , ספירת דם ובדיקת שתן לכללית . 
אם אלה תקינים – אין מקום לדאגה באשר לנזק מצטבר . 
אוקסאר פלוס מגבירה את הסיכון לרעילות בחולים המשתמשים בליתיום , ובחולים כאלה רצוי להימנע מהידרוכלורותיאזיד ( אחד המרכיבים באוקסאר פלוס ) . 
ניטור רמות ליתיום נחוץ רק בחולים המטופלים בליתיום . 
אין בעיה ליטול את התרופה בצהרים . 
דר ליה עשת - אינפומד 
