רפואה אלטרנטיבית 
עצות לחולת צליאק 
אני צליאקית מלידה . 
למעשה עד גיל 16 הייתי על דיאטה נטולת גלוטן בלי לבדוק צליאק . 
ידענו שיש רגישות מאוד גבוהה לגלוטן , סבלתי משלשולים וכאבי בטן איומים והגעתי לתת - תזונה , אבל אף פעם לא היתה לי בטן תפוחה , להיפך , ולכן לא חששו לצליאק . 
לפני שנתיים , אחרי לידה רביעית , התפתחה אצלי דלקת עפעפיים קשה מאוד ובמשך שבעה חודשים נטלתי אנטיביוטיקה דרך הפה , אבל זה הפסיק לעזור . 
בהמשך התחילו לי הפרשות רבות דרך האף , ובהמשך ירדתי פתאום 10 קילו בלי שליטה ( 55 קילו לגובה של 1.75 חמישה חודשים אחרי לידה ) . 
הלכתי לרופא משפחה וביקשתי בדיקות מקיפות , הזכרתי שבעבר היתה לי בעיה של גלוטן , ואז גילינו שיש לי צליאק מאוד חריף ושהוא מלידה ( גם בבדיקות הדם וגם בגסטרוסקופיה ) . 
כיום שומרת על דיאטה כבר למעלה משנה . 
לעיניים אני עדיין מחפשת ישועה וכן גם לאף . 
בתקופה האחרונה ( כבר כמה חודשים ) יש לי כאבי בטן , לא נוראים , אבל מאוד לא נוחים . 
כל דבר שאני אוכלת גורם לאי נוחות וכאבים . 
הנטורופאת שלי נתן לי דיאטה ללא סוכרים בכלל ( בפרט פירות ) , ללא מוצרי חלב וכן גם ללא ירקות . 
בתחילה זה עזר אבל לאחר מכן זה נהיה רק גרוע יותר . 
בשבועות האחרונים אני מסתובבת כל הזמן עם כאבי בטן ברמה נסבלת , אבל ממש כואבים , וגזים נוראים שגם מוסיפים לכאבים . 
עשיתי בשבוע שעבר בדיקות כלליות - דם , שתן , צואה , אולטרסאונד , והכל תקין למעט חוסר גדול בויטמין D . 
אני ממש אובדת עצות . 
אני עושה גם דיקור סיני . 
יש לי סחרחורות וחולשה כללית . 
יש לי תחושה שכל העניין עם העיניים והאף נובע ממערכת העיכול ( שתמיד היתה רגישה אצלי ) . 
אשמח לשמוע כל חוות דעת רפואית בנושא . 
ניתן להבין משאלתך שלא עברת בירור מקיף ורציני אצל גסטרואנטרולוג מומחה , המתמחה במחלת צליאק . 
כיום ישנם רבים אשר מאובחנים כחולי צליאק , ילדים ומבוגרים , וזאת בשל הבדיקות החדישות אשר מאשרות את קיום המחלה אצל המטופל גם במקרים בהם הסימפטומים מינוריים בלבד ולא שייכו אותם למחלת צליאק . 
נדמה לי שהתייאשת מהר מידי מהרפואה הקונבנציונלית ופנית לאפיקים אחרים של רפואה משלימה , אשר ברוב המקרים איננה מבוססת על מחקרים אמינים . 
עצתי לך היא לפנות בהקדם לגסטרואנטרולוג ולדיאטנית המתמחה בחולי צליאק , ולבנות דרך חיים ודיאטה אשר תשפר את מצבך הבריאותי ותשלים חוסרים . 
במידת הצורך , פני לרופא אף - אוזן - גרון אשר יערוך בדיקה גופנית מלאה של האיזורים הבעייתיים ויתן אבחנה וטיפול בהתאם . 
דר גיל טאובר - אינפומד 
