יחסי מין 
חשש לכלמידיה אצל בחורה צעירה 
אני בת 22 . 
התחלתי לקיים יחסי מין לפני כשנתיים ללא הגנה . 
לפני כ - 4 חודשים היתה לי דלקת בשלפוחית השתן וטופלתי בתרופה Zinnat . 
לפני כשבועיים התחיל לי דימום קל לאחר 3 ימים מסיום הווסת ( לאחר יחסי מין ) , שנמשך כשבוע . 
לפעמים יש לי ריח מאוד מוזר ( דומה לדגים ) . 
שמעתי שזה יכול להיות כלמידיה , אך ביצעתי כמה בדיקות דם לווירוסים לפני חצי שנה ( בקשר לפוריות ) והכל היה תקין . 
אילו בדיקות נוספות אפשר לבצע כדי לאבחן את הבעיה ? 
מה זה עוד יכול להיות ? 
ואם אכן יש לי כלמידיה , האם יכול להיות שבן הזוג שלי גם נדבק ? 
לו אין שום םימפטומים . 
אני ממש בלחץ כי הבנתי שכלמידיה יכולה לגרום לעקרות . 
החיידק כלמידיה טרכומטיס ( Chlamydia trachomatis ) הוא הגורם הראשון בשכיחותו למחלות מין בגברים ובנשים . 
מרבית אלה שנדבקו בחיידק אינם מראים סימפטומים , ואינם מודעים לכך שנדבקו בחיידק . 
לכן , ההדבקה בעת קיום יחסי מין שכיחה מאוד . 
בנשים , החיידק עלול לגרום לדלקת בדרכי השתן , דלקת של צוואר הרחם ולמחלה דלקתית של האגן ( שעלולה להביא לעקרות ) . 
החיידק נמצא בעיקר בנוזל הזרע של הגבר , בהפרשות הפות , ובריריות של הפין ופי הטבעת . 
לכן , ניתן להידבק בכלמידיה על ידי מגע מיני בלתי מוגן ( חדירה ויחסי מין אנאליים ) בין גבר לאישה . 
ניתן להידבק גם על ידי צעצועי מין שלא חוטאו . 
לא ניתן להידבק בכלמידיה במגע אוראלי . 
כיום כבר לא נהוג לבצע תרבית . 
ניתן להשתמש בשיטת Elisa או בשיטות רגישות יותר , כמו PCR ( Polymerase Chain Reaction ) . 
בדיקות אלו נשלחות בדרך כלל על ידי גינקולוג הלוקח דגימה מהפרשות הפות על ידי מטוש ( מעין מקלון עם צמר - גפן בקצהו ) . 
במרפאות גינקולוגיות רבות נהוג לבצע בדיקות סקר לכלמידיה ( במיוחד מתחת לגיל 25 ) . 
זאת מכיוון שמרבית הנשים הנושאות את החיידק אינן מראות סימני מחלה . 
במקרים של דלקת בדרכי השתן או דלקת בצוואר הרחם נהוג לטפל אנטיביוטית על ידי מנה אחת דרך הפה של Azithromycin , או על - ידי Doxycycline למשך שבוע . 
במקרה של מחלה דלקתית של האגן ( PID ) – הטיפול האנטיביוטי הוא רחב טווח יותר וכולל בנוסף ל doxycycline גם אנטיביוטיקה ממשפחת הצפלוספורינים , ולעתים בקווינולונים . 
חשוב לדעת : הדבקות בכלמידיה מגבירה את הסיכון להדבקות במחלות מין אחרות , כולל HIV . 
לכן , אם נדבקת בכלמידיה – יש לפנות לרופא ולהיבדק להימצאותן של מחלות מין נוספות . 
בנוסף , חשוב לטפל אנטיביוטית גם בבני הזוג המיניים – זאת כדי למנוע הדבקה חוזרת . 
דר גיל טאובר - אינפומד 
