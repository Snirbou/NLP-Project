דימום מפי הטבעת אחרי קולונוסקופיה וכריתת פוליפ 
עשיתי קולונוסקופיה שבמהלכה נכרת פוליפ קטן מעומק המעי הגס . 
במהלך עשרת הימים הבאים ניהלתי אורח חיים שגרתי ללא חריגות כלשהן . 
כעבור כעשרה ימים , בעת טיול רגלי בחו"ל , הרגשתי סחרחורת ולאחר מספר דקות פרץ זרם דם בהיר באופן לא רצוני מפי הטבעת , מלווה בתוכן מעיים . 
פוניתי לבית חולים וחוברתי לאינפוזיה . 
כעבור כחמש שעות שוב היתה יציאה דמית כמו הקודמת , אך רצונית . 
הייתי בצום 24 שעות . 
אחרי 48 שעות נותקתי מן האינפוזיה , ושוחררתי מבית החולים ללא כל מגבלות . 
במשך כמה ימים היו היציאות מלוות בדם כהה וסמיך שהלך ונעלם לחלוטין 6 ימים לאחר הפרץ הראשון . 
אדגיש כי במשך כל הזמן לא היו כאבים ולא קיבלתי כל תרופות . 
אני נוטל סימוביל 20 כבר כמה שנים . 
מה הגורם לתופעה ? 
האם מדובר בתופעה שכיחה ומוכרת ? 
מה עלי לעשות בהמשך ? 
האם להגביל את עצמי בתזונה או במאמצים גופניים ? 
האם צפוי שהתופעה תחזור על עצמה ? 
מה לעשות כדי שהדבר לא יחזור ? 
שאלתך מורכבת , וקצת קשה לענות לך מבלי להכיר את ההיסטוריה הרפואית שלך ואת הממצאים בבדיקות האחרונות שבוודאי ערכת , ובכל זאת אנסה לתת לך מעט מידע כללי בנושא . 
דימום לאחר ביצוע קולונוסקופיה עשוי להיגרם כתוצאה מפציעה של דופן המעי במהלך כריתת הפוליפ , אך לרוב דימום זה קל , ומופיע סמוך לביצוע הפעולה . 
עוד סיבוך נדיר אך אפשרי הוא התנקבות המעי , אך גם תופעה זו מתגלה מייד לאחר ביצוע הפעולה . 
לכן לא הייתי בהכרח קושרת את אירוע הדימום שאתה מתאר לבדיקה שעברת , ועל מנת לקבוע מה גרם לתופעה , יש לבצע כמה בדיקות ולדעת עוד פרטים לגבי מצבך הכללי וכן לגבי סוג הפוליפ שנכרת . 
ככלל , אם אתה בריא בדרך כלל , בדיקת קולונוסקופיה הכוללת כריתת פוליפ אינה סיבה להגבלות תזונתיות או גופניות כלשהן . 
אני ממליצה לך להיוועץ בגסטרואנטרולוג , שיוכל גם לתת לך מידע אודות טיב הפוליפ שנכרת ( הפוליפ שנכרת נשלח תמיד לבדיקה פתולוגית ) ולהדריך אותך לגבי ההמשך . 
תרגיש טוב ! 
דר מורן שויקה - אינפומד 
