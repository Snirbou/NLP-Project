רפואה אלטרנטיבית 
סיבות אפשריות לכאבים ולחץ בבטן 
אני בדרך כלל בריא , ולא יודע על רגישות לתרופות . 
לפני כחצי שנה החלה מועקה בבטן העליונה והתחתונה , מעין לחץ , תחושה כביכול שיש לשחרר חגורה . 
לאחר ביקור אצל גסטרואנטרולוג נשלחתי לבצע בדיקת נשיפה , ואובחן חיידק הליקובקטר ברמה של 30 , גבוהה . 
קיבלתי אומפרדקס ולאחר מכן 3 סוגי אנטיביוטיקה למשך שבוע . 
לאחר מכן נשלחתי לבדיקה חוזרת של הליקובקטר . 
על פי תוצאות בדיקה זו החיידק ירד לשיעור מינורי . 
מאז , ומשלא פסק הלחץ בבטן , ביצעתי בדיקות של גסטרוסקופיה , אולטרסאונד ורנטגן ( כולל שתיית נוזל בריום ) ואף CT בטן - כל התוצאות לא העלו דבר . 
כיום אינני מטופל טיפול תרופתי כלשהו , אלא טיפול הומאופתי כגון דיקור סיני וכדורים להרגעת המקום , אבל הלחץ והמועקה לא עוברים . 
האם יכול להיות שנפלה טעות בבדיקת הנשיפה החוזרת ? 
האם כדאי לקחת משהו נוסף ? 
מה יכולוה להיות הסיבה ? 
האם בכלל יש המלצות כלשהן ? 
נכון להיום אני מנסה לאכול ארוחות רצופות , נמנע ממאכלי חלב , אוכל יותר קוואקר ודברים דומים . 
הסימפטומים שאתה מתאר , לחץ ומועקה בבטן , הם סימפטומים כלליים ביותר היכולים להיות קשורים למגוון רחב של בעיות במערכת העיכול . 
לאור הבדיקות המקיפות שעברת , ניתן לראות שאין בעיה קרדינלית מסויימת ממנה אתה סובל , ולפיכך ישנה אפשרות שאתה סובל ממגוון של " קלקולים " במערכת העיכול . 
בכל מקרה , אין קשר ישיר בין בדיקת הנשיפה לחיידק הליקובקטר לבין הלחץ שאתה סובל ממנו בבטן . 
ההליקובקטר אחראי יותר על צרבות , ריפלוקס וכיבים בקיבה ובתריסריון . 
הלחץ יכול להיווצר בשל אי ספיגה מלאה של מזונות מסויימים , פירוק על ידי חיידקים במעי הגורמים להיווצרות גזים , תנועתיות לקויה של המעי הדק ועוד . 
נסה להבחין : מתי הלחץ מגיע או מתגבר ? 
לאחר אילו מזונות ? 
לאחר כל ארוחה , או שמא רק לאחר ארוחות גדולות ? 
האם היציאות נורמליות וסדירות ? 
באופן כללי ישנם כמה מזונות אשר מקלים על הנפיחות והלחץ הבטני , כגון : מיעוט במוצרי חלב , הימנעות ממשקאות מוגזים , ארוחות קטנות ומסודרות מספר פעמים ביום , מזון עשיר בסיבים , שתיית מים מרובה ופעילות ספורטיבית ובעיקר אירובית . 
דר גיל טאובר - אינפומד 
