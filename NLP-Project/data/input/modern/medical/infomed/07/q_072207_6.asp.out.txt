מזותליומה והקשר שלה לאסבסט 
לאחרונה אני חשה כאב בצד ימין באזור האחורי של הגב - קשה לי לציין אזור מדוייק אך זה בערך בין הצלעות . 
בנוסף , יש לי התכווצויות שרירים . 
לפני חודש אובחנה אצל אבי מזותליומה , ומכיוון שגם אני נחשפתי לאסבסט , הסימפטומים די מדאיגים אותי . 
אשמח לדעת על מה מצביעים הסימפטומים האלה . 
מזותליומה היא מחלה נדירה ביותר . 
מרבית מקרי המזותליומה מופיעים בעשור החמישי עד השביעי לחיים , וברוב המקרים לאחר חשיפה לאסבסט , ויש קשר בין מידת החשיפה לסיכוי להופעת המחלה . 
בחולים המעטים שאובחנו בגיל צעיר יותר , יש בדרך כלל היסטוריה של חשיפה לאסבסט בגיל הילדות . 
הסימפטומים הראשונים של המחלה הם קוצר נשימה וכאבים בחזה . 
במקרים נדירים יותר מתגלה נוזל בחלל הפלאורלי באחד מצידי הריאה בצילום חזה שגרתי . 
לא ניתן לדעת על מה מצביעים הסימפטומים בלי לבדוק אותך ובלי לקבל פרטים נוספים על אופי הכאב , משכו , המיקום המדויק , סימפטומים הנלווים אליו ועוד , אך נשמע כי אבחנה של מזותליומה היא אחת האבחנות הפחות סבירות , וסביר יותר כי מקור הכאבים הוא בעמוד השדרה ובשרירים שסביב לו . 
עליך להיבדק על ידי רופא המשפחה שלך , אך לא נשמע שיש מקום לדאגה . 
דר ליה עשת - אינפומד 
