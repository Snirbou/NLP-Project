קושי בכניסה להריון אצל אישה עם שחלות פוליציסטיות וגבר עם וריקוצלה 
אני בת 25 , בריאה בדרך כלל . 
אני סובלת משחלות פוליציסטיות , מחזור מדי 25 עד 40 יום ( וכן עודף משקל ) . 
אני מנסה להרות כשנה , וכעת נשלחנו למרפאת פוריות להתחלת תהליך . 
הבעיה אינה רק אצלי אלא גם אצל בעלי ( בן 25 ) : ספירת הזרע שלו היא 3 מיליון כתוצאה מוריקוצלה , והשבוע הוא כבר אמור לעבור את הניתוח . 
האם עקב העובדה שלשנינו יש בעיה קיימת אפשרות שלא יהיו לנו ילדים לעולם ? 
מה הסיכוי להריון טבעי במצבנו ? 
ואם יש סיכוי , האם קיימת אפשרות לגשת למרפאה כלשהי על מנת לקבל יותר מידע על מצבנו ? 
( רופא הנשים שלי אמר כי אין לו אפשרות לתת לנו מידע , מפני שהדבר כבר אינו בתחום הטיפול הגינקולוגי הרגיל אלא שייך לתחום טיפולי הפוריות ) . 
אנחנו מרגישים מאויימים מאוד עקב המצב וחוסר הידיעה גורם לנו אי שקט . 
ושאלה אחרונה : עד כמה אפקטיבי ניתוח וריקוצלה , והאם יש סיכון בניתוח כזה ? 
הרבה זוגות המגיעים לבירור בעיית פוריות מגלים כי שניהם סובלים מבעיה זו או אחרת , היכולה להוביל לקשיים בכניסה להריון . 
גם מצבכם כזה . 
את מתארת שגם את ( שחלות פוליציסטיות ) וגם בעלך ( וריקוצלה עם ספירת זרע נמוכה ) סובלים מבעיות המובילות לפגיעה בפוריות . 
במקרים רבים , טיפול מוצלח באחד מבני הזוג מוביל להצלחה בכניסה להריון באופן טבעי . 
לכן ניתוח וריקוצלה ( שסיכויי הצלחתו טובים בדרך כלל וספירת הזרע עולה משמעותית כמספר חודשים לאחר הניתוח ) לבעלך הוא בהחלט הצעד הראשון שיש לבצע . 
לאחר ההחלמה וחזרת ספירת הזרע לנורמה , יש לנסות להיכנס להריון . 
אם גם אז תהיה בעיה , השלב הבא הוא בירור יותר מעמיק שלך , וייתכן צורך בטיפולים כאלה ואחרים על מנת שתהרי . 
אין ספק שאת מרבית המידע תוכלי לקבל במסגרת מרפאת פוריות . 
בהצלחה רבה 
