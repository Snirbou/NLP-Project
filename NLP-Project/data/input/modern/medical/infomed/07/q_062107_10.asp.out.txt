דלקת עיניים מסוג אפיסקלריטיס 
אני סובלת מדלקות עיניים חוזרות ונשנות ( עין אדומה מאוד ) . 
רופא עיניים אמר לי שאני סובלת מ - Episcleritis . 
ממה היא נובעת , מהם סיכוניה ומה הטיפול היעיל בה ? 
אפיסקלריטיס מופיעה בדרך כלל בנשים צעירות או באמצע החיים , אך יכולה להופיע בכל הגילאים . 
בדרך כלל אין סיבה ספציפית שיכולים להצביע עליה , אבל זה יכול להיקשר למחלות מערכתיות רבות , בעיקר מחלות מפרקים למיניהן ומחלות אוטואימוניות . 
סימנים : חולים עם אפיסקלריטיס מתלוננים על הופעה פתאומית של אדמומיות וגירוי . 
זה מופיע בדרך כלל בעין אחת . 
אם האדמומיות מופיעה בשתיהן - הדבר מצביע על מחלה מערכתית סמויה . 
כאשר האפיסקלריטיס חוזרת מספר פעמים , צריך לעשות בדיקת דם מלאה הכוללת שקיעת דם ( ESR ) . 
בהתאם לתוצאות בדיקת הדם מחליטים אם יש צורך בבדיקות נוספות . 
אפיסקלריטיס אינה מסכנת את הראיה , וזו מחלה שמופיעה וחולפת מעצמה . 
מטרת הטיפול במחלה היא בעיקר הקלה על הסימפטומים . 
הטיפול הראשוני הוא טיפות דמויות דמעות , טיפות לובריקציה . 
המשך הטיפול נקבע על פי חומרת הדלקת . 
רופא עיניים יכול לאבחן את הבעיה ולקבוע את המשך הטיפול . 
בברכה , 
דר נעמה ורבין - אינפומד 
