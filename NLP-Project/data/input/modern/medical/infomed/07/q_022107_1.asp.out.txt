כאבי ראש שמחייבים בדיקה נוירולוגית 
הבן שלי בן 14 וחצי , סובל מכאבי ראש חזקים , במיוחד בחודש וחצי האחרונים . 
לטענתו הכאב מתרכז באזור המצח מאחורי העיניים בשני הצדדים ומלווה בהבזקי אור וברגישות לאור חזק . 
הכאבים מלווים מידי פעם בהתקפי זעם . 
יש לציין שסבל מכך בעבר , אבל אף פעם לא בעוצמות כאלו . 
היינו אצל רופא עיניים , ובבדיקה של קרקעית העין הוא העלה חשש לפפילאדמה והפנה אותנו ל - CT . 
התוצאה המסכמת של ה - CT היא ללא ממצא חולני למעט מוקד היפודנסי ( לוצנטי ) לא ברור באינסולה הימנית שלא נצבע ע"י חומר הניגוד . 
מומלץ מעקב . 
לדברי רופא המשפחה הממצא לא מסביר כאבי ראש . 
השאלות שלי הן : לאיזה רופא לגשת כדי להמשיך את הבירור בנוגע לכאבי הראש ? 
הסיבות לכאבי ראש הן רבות מאד , לחלקן המנגנון ברור ולחלקן אין אנו יודעים מהי הסיבה . 
כאבי ראש המסווגים כמיגרנה הינם כאבי ראש שאין אנו מבינים לחלוטין את מנגנון הופעתם , ותיאור המקרה של בנך יכול להתאים לכאב ראש מסוג מיגרנה ( כאבי ראש חזקים בעוצמתם , מלווים בהבזקי אור ) . 
כאבי ראש כשלעצמם יכולים להוביל להתקפי זעם . 
אולם , חולים הסובלים ממיגרנה בד"כ אינם מציגים ממצא פתולוגי בבדיקתם , ולבנך נמצאה פפילאדמה ( בצקת של מוצא עצב הראיה ) . 
פפילאדמה הינה ממצא המעיד על קיומו של לחץ תוך - גולגולתי מוגבר , וזו הסיבה שבנך נשלח לביצוע CT . 
לאנשים עם מיגרנה בד"כ אין פפילאדמה , ואין עלייה בלחץ התוך - גולגולתי . 
עלייה בלחץ התוך - גולגלתי בהחלט יכולה להוביל לכאבי ראש איומים , והסיבות לה הן רבות , החל מדימום מוחי , גידול מוחי , לחץ דם מאד גבוה , הפרעה במערכת הניקוז של נוזל השדרה וחדרי המוח , דלקות או זיהומים בקרומי המוח ועוד . 
כמובן שחסר מידע לגבי מצב בריאותו הבסיסי של בנך . 
האם הוא ילד בריא ? 
האם התפתחותו תקינה ? 
האם סבל בעברו ממחלות אחרות או כאבי ראש ? 
אבל בכל אופן הרופא האמור לסייע לכם בנוגע לכאבי ראש הינו נוירולוג ילדים . 
בפנייתכם לנוירולוג ילדים , תעברו תשאול מסודר בנוגע לכל ההיסטוריה הרפואית והלא רפואית של בנך . 
לאחר מכן תבוצע בדיקה נוירולוגית מקיפה , ואז הנוירולוג יוכל לסייע באבחנה . 
ייתכן שתישלחו לבצע בדיקות נוספות , כגון EEG או בדיקות דם . 
מובן שכדאי להגיע גם אל הנוירולוג עם ה - CT . 
תיאור הממצא ב - CT מוח נראה חסר . 
האם קיימים סימני לחץ ? 
מהו גודל המוקד ? 
על מנת לקבל מידע מדוייק יותר עליכם להתייעץ בנוירולוג או בנוירוכירורג . 
רפואה שלמה . 
דר אמיר בר - שי - אינפומד 
