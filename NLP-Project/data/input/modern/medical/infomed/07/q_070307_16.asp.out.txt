בעיה מורכבת שמערבת את בלוטת התריס , רמות פרולקטין גבוהות והשמנה 
אני סובלת תקופה ארוכה מעלייה במשקל בלא שיש שינוי באכילה שלי . 
כבחורה שלא סובלת מעודף משקל וכבר שנים נמצאת באותו משקל , זה מדאיג אותי . 
עליתי כ - 15 קילו ואיני מצליחה לרדת . 
אני אוכלת בקושי שתי ארוחות ביום ועושה פעילות גופנית . 
גלולה מסוג דיאנה 35 , גרמה לי לנזקים בריאותיים חמורים ביותר : נוצר גוש ענק ברחמי כתוצאה מעודף הורמונים כמו אסטרוגן ופרולקטין , ולאחר בדיקות , עברתי ניתוח קשה להסרת הגוש . 
מאז אני עולה במשקל . 
כבר שנתיים וחצי שאני מנסה להפחיתו ולא מצליחה . 
הגוף מתנפח לו . 
לאחרונה גילו שיש אצלי שלוש קשריות על בלוטת התריס , ועדיין אינני יודעת מה הסיבה לעלייה המוגזמת , ללא ארוחות כבדות ועם פעילות שבעבר אפילו לא הייתי עושה . 
מה הסיבה הגורמת לעליית הפרולקטין ? 
האסטרוגן , הבלוטה שיש עלייה קשריות ? 
האם הגלולה ניפחה אותי ? 
כידוע , כל בעיות ההורמונים התחילו ממנה . 
הפרטים בשאלה קצת מבולגנים , ולכן קשה לי להבין ממה בדיוק את סובלת חוץ מההשמנה . 
את מדברת גם על בלוטת תריס וגם על פרולקטין ואסטרוגן , שהגורמים לעלייה שלהם הם שונים . 
לכן אענה לך על כל אחד מן הגורמים בנפרד , בלי קשר ספציפי למה שיש לך . 
כשאת כותבת שנמצאו אצלך גושים וקשריות בבלוטת התריס , את לא מציינת את ערכי הורמוני בלוטת התריס . 
אם זה גורם לך לתת - פעילות של הבלוטה , ייתכן שזה אחד הגורמים להשמנה ולתופעות לוואי נוספות , ויכול להיות שאת צריכה לקחת הורמונים בצורת כדורים כדי לאזן את מצבך . 
מכיוון שאין נתונים על זה , לא אוכל להרחיב יותר . 
הסיבות לעליית פרולקטין יכולות להיות גידול שפיר בבלוטת יותרת המוח , או הריון , או הרבה סיבות . 
אסטרוגן יכול להוביל לעליה ברמות הפרולקטין , אבל נדיר מאוד שזה קורה בעקבות גלולות למניעת הריון . 
כאשר רמות הפרולקטין גבוהות מופיעה הפרשת חלב מהשד . 
לא ציינת שקיימת תופעה כזו אצלך . 
לסיכום , מכיוון שהרבה פרטים לגבי מצבך מעורפלים , אני מציעה לך לפנות לאנדוקרינולוג , וגם לגינקולוג , כדי לבצע כמה בדיקות הורמונים ולאבחן איפה נמצאת הבעיה - אם בבלוטת התריס , או שמא בבלוטת יותרת המוח , או שזו עדיין בכלל תופעת לוואי מהגלולות שלקחת . 
אני , לצערי , לא אוכל לתת לך את התשובה . 
בברכה , 
דר נעמה ורבין - אינפומד 
