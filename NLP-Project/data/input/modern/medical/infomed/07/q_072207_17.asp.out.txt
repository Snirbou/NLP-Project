המנגיומה של הכבד 
בתוצאות בדיקת US בטן נמצא : " כבד : אינו מוגדל . 
באזור השער הודגם תהליך היפראקואי בגודל 29x23 מ"מ . 
תהליך דומה באונה ימנית תחתונה בגודל 20x19 מ"מ . 
תהליך נוסף על יד הסרעפת , ועוד מספר תהליכים דומים קטנים יותר באונה ימנית עליונה סמוך לסרעפת - הממצאים יכולים להתאים להמנגיומות - אך רצוי להמשיך בירור על ידי CT " . 
אציין כי פניתי לרופא בקשר להתנפחויות באזור הבטן העליונה . 
הרופא שלח אותי לאולטרסאונד ואלה היו הממצאים . 
אינני יודע אם יש קשר בין 4 מקרי התקף של שעתיים בערך במשך השבועיים האחרונים - התקף מסוג התנפחויות האזור העליון של הבטן ליד החזה , כאבים חזקים מאוד שרק לאחר שאני מכריח עצמי להקיא אני חש הקלה מסוימת בהם . 
מה פירוש הממצאים האלה ? 
האם יש סיבה לדאגה ? 
האם המנגיומה היא סרטן ? 
האם אצטרך לעבור הקרנות כטיפול ? 
האם יכול להיות קשר בין הכאבים בהם אני נתקף לבין ההמנגיומות ? 
ברצוני לציין כי ההתקפים קרו לאחר אכילת דג , אך בפעם האחרונה לאחר אכילת קשיו ( יום לאחר התקף שלפניו אכלתי דג ) . 
משאלתך קשה להבין אם אלה הם הסימפטומים היחידים מהם אתה סובל , אם אתה סובל רק מנפיחות בטן עליונה , או שקיימים סימפטומים נוספים , כגון ירידה במשקל , כאבי בטן ימנית עליונה , הזעות לילה , חום . 
כמו כן , לא ציינת את משך הסימפטומים . 
למעשה , תוצאת האולטרסאונד מראה מספר תהליכים מפוזרים בכבד . 
תהליכים אלה יכולים להיות דברים רבים , כגון תהליכים זיהומיים , תהליכים גידוליים שפירים ( ציסטות או המנגיומות ) או תהליכים גידוליים ממאירים . 
אולטרסאונד זו בדיקה טובה להדגמת הכבד , אולם ישנן אבחנות שבהן בדיקה זו פחות אבחנתית . 
המנגיומה היא אחת מהן . 
המנגיומה של הכבד היא גידול שפיר של כלי דם , שבמרבית המקרים מצריך מעקב בלבד . 
מרבית ההמנגיומות ( שהינן גידולים די שכיחים באוכלוסיה הכללית , יותר בנשים ) לא מובילות לסימפטומים . 
הסיבה להתפתחות המנגיומות אינה ידועה , למעט טיפול באסטרוגן ( הורמון המין הנשי , הקיים בגלולות ) או שימוש בסטרואידים . 
המנגיומות בדרך כלל אינן גורמות לכאב , אלא אם כן הן מדממות וגדלות במהירות . 
המנגיומות יכולות גם להיות סימפטומטיות ( לגרום לסימפטומים ) אם הן לוחצות על איברים כאלה ואחרים . 
למשל , לחץ על מוצא הקיבה יכול להוביל להקאות ותחושת נפיחות בטן עליונה , לחץ על עצבים יכול להוביל לכאבים , לחץ על כלי דם עלול לפגוע באיבר אותו הוא מזין . 
אבחנה של המנגיומה בשל היותה גידול של כלי דם נעשית באמצעות CT עם חומר ניגוד , אשר מדגים כלי דם היטב . 
גם MRI או מיפוי תאי דם אדומים הן בדיקות אבחנתיות , אם כי נמצאות פחות בשימוש לצורך זה . 
המנגיומה אינה הופכת לגידול ממאיר , לכן טיפול הבחירה הוא מעקב בלבד . 
מקרים בהם יש צורך בטיפול הם כאשר המטופל סובל מסימפטומים קשים הקשורים ישירות להמנגיומה ; ההמנגיומה גדלה מהר מאד ; או במקרים בהם יש ספק לגבי האבחנה ( אולי מדובר בגידול שאינו המנגיומה ) . 
לא קיימים טיפולים תרופתיים להמנגיומה , והטיפול המועדף הוא טיפול ניתוחי בו כורתים אותה . 
שיעור ההצלחה של הניתוח גדול מאד . 
לשאלתך , לא ניתן לומר בוודאות כי הסימפטומים מהם אתה סובל קשורים להמנגיומות , וככל הנראה אין כל קשר בין אכילת דג או קשיו לסימפטומים הללו . 
מאידך , עליך להמשיך את הבירור ( דהיינו ביצוע CT ) על מנת להגיע לאבחנה סופית ולהבנה אם אלו באמת המנגיומות , ואם ההמנגיומות הן הסיבה לסימפטומים מהם אתה סובל . 
אם כך הדבר , והסימפטומים קשים , יש צורך בהתייעצות עם כירורג לגבי טיפול אפשרי . 
רפואה שלמה , 
דר אמיר בר - שי - אינפומד 
