מידע על החיידק אצינטובקטר 
רציתי לדעת מהו חיידק האצינטובקטר , ואם אנשים בריאים עשויים להידבק בו מאנשים בעלי מערכת חיסונית חלשה הנושאים אותו . 
אם כן , האם אנשים בריאים יכולים להעביר אותו הלאה לאנשים בעלי מערכת חיסונית חלשה , כמו תינוקות ? 
בנוסף , רציתי לדעת אם יש לו טיפול . 
חיידק האצינטובקטר הוא חיידק השייך לקבוצת החיידקים הגראם שליליים , ונמצא בעיקר בבתי חולים . 
רובם המכריע של החולים שנדבקים בחיידק וסובלים מזיהום הנגרם בעטיו הם חולים המאושפזים לתקופות ממושכות במחלקות בתי החולים , ובעיקר ביחידות לטיפול נמרץ . 
החיידק נמצא ושורד בקלות על משטחים שונים בבית החולים , וכעבור כמה ימי אשפוז , רוב החולים נושאים אותו במערכת הנשימה שלהם . 
יחד עם זאת , אצל רובם לא יתפתח זיהום . 
מקצת מן החולים עשויים ללקות בזיהום הנגרם על ידי חיידק זה , ומאפייני הזיהום תלויים באתר הזיהום : כאשר החיידק נמצא בדרכי השתן , החולה סובל מזיהום בדרכי השתן , כאשר החיידק נמצא בדרכי הנשימה , החולה סובל מדלקת ריאות , וכאשר החיידק נמצא בדם , התוצאה היא זיהום קשה בדם . 
לעיתים קרובות עשויים חולים לאחר ניתוח לסבול מזיהום הנגרם מחיידק זה בפצע הניתוח . 
כמו חיידקים רבים אחרים בבית החולים , גם חיידק האצינטובקטר פיתח עמידות לתכשירים אנטיביוטיים רבים , אך יש עדיין כמה תכשירים היעילים נגדו . 
כפי שאת רואה , החיידק פוגע בעיקר בחולים מאושפזים . 
החיידק כמעט שאינו גורם לזיהומים בקהילה שמחוץ לבית החולים , והסיכוי שהוא יעבור מאדם לתינוק ויגרום למחלה נדיר ביותר עד אפסי . 
בברכה 
דר איציק לוימומחה במחלות זיהומיות 
