כאבי בטן תחתונה שסיבתם לא ידועה 
זה חודשיים וחצי שאני סובלת מכאבי בטן תחתונה , בצד שמאל , קרוב למפשעה , ללא חום או תופעות נוספות . 
הכאבים היו בצורת התקפים של כמה שעות מספר פעמים לאורך היממה , גם בלילה . 
משככי כאבים שונים שקיבלתי לא פעלו ברוב המקרים , ורק עם תום ההתקף היתה הקלה . 
עברתי בדיקות דם ושתן , ולא נמצא בהן ממצא לא תקין . 
עברתי בדיקת אולטרסאונד גינקולוגי , בדיקת כירורג להרניה , בדיקת סיגמואנדוסקופיה ( אולם מאחר שהבדיקה בוצעה ללא הרדמה , סבלתי כאבים קשים והרופא סיים אותה באמרו שהוא " מקווה " שהגיע למקום הכואב ) , התייעצות עם אורולוג , בדיקת בדיקת בטן נוספת לאבנים - ללא ממצאים לא תקינים . 
הגעתי למיון כמה פעמים , עקב כאבים קשים ובלתי נסבלים , ונשלחתי הביתה ללא שנמצאה בעיה . 
בשבוע האחרון ישנה הקלה בעוצמת הכאבים ובתכיפותם , אבל הם עדיין לא אובחנו . 
האם יש מקום לשקול קולונוסקופיה מלאה ? 
האם ייתכן שבעיה כלשהי במעי גורמת לכאבים התקפיים מסוג זה שאני מתארת ? 
האם יש מקום לבירור נוסף בתחום אחר או לחזרה על בירור ? 
אודה על תשובתך מאחר שאני אובדת עצות ולא יודעת כיצד להמשיך , ומבקשת לקבל טיפול להפסקת הכאבים . 
על פי מכתבך , אני מבינה שהכאב מטריד למדי , ואף על פי שציינת כמה בדיקות שעברת , לא נראה לי שפנית לרופא אחד למעקב מסודר ולבדיקות מקיפות . 
לכאבים התקפיים בבטן תחתונה יש סיבות רבות ומגוונות . 
המקור יכול להיות גינקולוגי , כירורגי , כלייתי וכו ' . נראה שאת המקור הגינקולוגי ניתן לשלול בהנחה שעברת אולטרסאונד גינקולוגי ובדיקה גינקולוגית מקיפה . 
כמו כן נראה לי שניתן לשלול מקור של אבנים בכליות בהנחה שעברת בירור אורולוגי או נפרולוגי מקיף . 
על פי התיאור שנתת של מיקום הכאב , ותדירותו , אני חושבת שהבעיה היא בדרכי העיכול התחתונות . 
אני ממליצה לפנות לגסטרואנטרולוג , שכנראה ימליץ על בדיקת קולונוסקופיה מלאה , שממילא מומלצת בגילך ( מעל 50 ) . 
חשוב להמשיך ולחפש את מקור הכאב , על מנת שתוכלי לטפל בבעיה ולשפר את איכות חייך . 
בהצלחה . 
דר מורן שויקה - אינפומד 
