גידול בקדמת הירך שמצריך ביופסיה וניתוח 
בבדיקות MRI ו - US שעברתי התגלה לי גידול במרכז קדמת הירך , בתוך שריר הרקטוס פמוריס , ללא פגיעה בשרירים נוספים , כלי דם ועצמות . 
להערכתי הוא נמצא שם כבר כחודשיים שבמהלכם גדל לגודל של 10X5X5 ס"מ . 
נשלחתי לביופסיה ול - CT חזה כדי לשלול ממאירות וגרורות , ונקבע תור לשבוע הבא לניתוח להוצאת הגוש . 
האם אני צריך לחשוש שיקרה משהו לא רצוי במשך השבוע וחצי הקרוב ( כמו שליחת גרורות ראשוניות או פגיעה נוספת ) וללכת לרופא פרטי , או שאפשר לחכות בשקט לניתוח ולשמוח על כך שהוא נערך יחסית מהר ? 
קודם כל עלייך לחכות לתוצאות הביופסיה . 
אולי זה בכלל לא גידול ממאיר ? 
במקרה כזה , ודאי שאין חשש לגרורות . 
תוצאות של ביופסיה בדרך כלל לא מגיעות באותו יום , אלא לוקח להן כמה ימים , ולכן המועד שנקבע לך לניתוח נראה לי הגיוני מאוד ומהיר יחסית . 
אחרי קבלת התשובות , אם תרצה לגשת לרופא פרטי לקבלת חוות דעת נוספת על אופן הטיפול , אין בזה שום פסול , אבל הדבר נתון לגמרי לשיקולך . 
בברכה , 
דר נעמה ורבין - אינפומד 
