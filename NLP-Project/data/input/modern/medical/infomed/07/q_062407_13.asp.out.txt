חיסונים 
מידע על וירוס הפפילומה ( HPV ) ועל החיסון נגדו 
לפני כמה חודשים , עם התחלת טיפול בתרופה רואקוטן ( לפצעים בפנים ) , חשתי כאב עז נקודי במהלך קיום יחסי מין שהוביל לדימום קל למשך כמה שבועות , ובינתיים עבר . 
נשלחתי על ידי הגינקולוג לביצוע בדיקות קולפוסקופיה ופאפ . 
הפאפ יצא תקין , אם כי בביופסיה התגלה וירוס ה hpv . 
הוחלט על בדיקת ביופסיה נוספת בעוד כחצי שנה לביקורת . 
בינתיים , גם בן זוגי נבדק , ואצלו נמצאו יבלות באיזור המפשעה שהוסרו על ידי צריבה . 
לאחר כמה שבועות נתגלו גם יבלות קטנות על איבר המין והוא קיבל משחה . 
מה עושים בינתיים ? 
האם החיסון החדש , על אף היותי נשאית הנגיף , יכול לעזור ? 
או אם בבדיקת הביופסיה הבאה שוב יתגלה הנגיף , האם יש לבצע צריבה בלייזר ל " התנקות " ורק אז לקחת את החיסון ? 
מה עושים בעתיד כדי שתופעת ה - " פינג פונג " לא תחזור ? 
אנחנו לפני חתונה ומתכננים לאחריה הריון בע"ה . 
כיצד ישפיע החיסון על ההריון ? 
כיצד ישפיע הווירוס על ההריון ? 
מה עושים ? 
קודם כל לשם הבהרה , אין קשר בין הרואקוטן לווירוס . 
הממצא התגלה במקרה , וטוב שכך . 
לפי מה שאת מתארת , גם את וגם בן זוגך בטיפול בווירוס , ולכן רוב הסיכויים שתפסיק תופעת ה - " פינג פונג " כמו שאת מתארת אותה כאשר יסתיים הטיפול . 
היום החיסון מאושר לבנות עד גיל 26 שלא נדבקו בווירוס . 
אבל יש הרבה רופאים שממליצים לקחת אותו גם לאחר הידבקות ראשונית , אך התוצאות עוד לא הוכחו במלואן . 
אני ממליצה לך להתייעץ עם הגינקולוג שלך לגבי החיסון ולשמוע מה דעתו . 
קחי בחשבון כי החיסון יקר - אלו 3 זריקות שכל אחת עולה כמה מאות שקלים . 
ההמלצה היא לא לקחת את החיסונים בזמן הריון מפני שעוד אין מספיק מידע לגבי זה . 
HPV הוא וירוס המועבר על ידי יחסי מין , פוגע בתאים אפיתליאליים , ומופיע כמחלה עורית בעיקר באזור הגניטאלי ובפי הטבעת . 
ההידבקות בווירוס יכולה להיות גלויה או סמויה . 
בדרך כלל סימנו הוא הופעתה של יבלת . 
האבחנה נעשית בבדיקה גינקולוגית , הכוללת בדיקה גופנית , PAP , קולפוסקופיה ולעיתים גם ביופסיה . 
שני בני הזוג צריכים להיבדק כדי למנוע הידבקות חוזרת . 
ישנם טיפולים שונים , ממשחות שונות ועד לייזר וטיפולים ניתוחיים מקומיים . 
הטיפול נקבע לפי התפשטות הווירוס וחומרת ההתפרצות . 
לאחר הגילוי הראשוני של הווירוס והטיפול בו , צריך להיות במעקב קבוע , כולל בדיקת PAP אחת לשנה . 
בברכה , 
דר נעמה ורבין - אינפומד 
