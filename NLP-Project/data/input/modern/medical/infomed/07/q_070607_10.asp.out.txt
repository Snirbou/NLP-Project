מתי מוצדק לתת טיפול בהורמון גדילה ? 
יש לי תאומים בני 10 וחצי , נמוכים לגילם . 
בבדיקת דם של אחד מהתאומים להורמון גדילה נמצא הערך growth = 0.40 . 
מה זה אומר ? 
לקחתי את הילד לרופא אנדוקרינולוג והוא טען שהילד נמצא בקבוצת ה - 25 ( תמיד יהיו 25 ילדים נמוכים ממנו בקבוצת גילו ) , ולכן קופת החולים אינה מכירה בצורך בהורמון גדילה . 
אבל באופן פרטי , הוא מוכן בתשלום של X ש"ח להזריק לילד הורמון גדילה שיוסיף 8 - 7 ס"מ לגובהו הסופי , מטעמים שהוא כינה " אסתטיים " . 
האם אין סכנה בנתינת הורמון גדילה לצרכים אסתטיים ? 
לפני שמתחילים טיפולים בהורמוני גדילה , יש לבדוק גם את הרקע המשפחתי ואת ההתפתחות הכללית של הילד מלבד גובהו . 
לא ציינת מה הגובה שלך ושל אשתך , ואם יש פה איזשהו סיפור משפחתי . 
לא ציינת אם הילדים כבר התחילו להראות סימנים של התפתחות מינית , כמו שערות סביב איבר המין , בבית השחי , שינוי בקול , פלומת שפם וכדומה . 
דבר נוסף שיש לבדוק הוא גיל העצמות , אשר מראה אם הילדים כבר לקראת סוף הגדילה שלהם , אם גיל העצמות מתאים לגיל הכרונולוגי או קטן מגילם הכרונולוגי . 
כל הדברים האלה חייבים להילקח בחשבון הרבה לפני שחושבים על נתינת הורמונים , שכמובן מלווים גם בתופעות לוואי . 
ישנה תופעה מאוד נפוצה שנקראת " late bloomer " או בעברית " פריחה מאוחרת " . 
זו תופעה המתארת ילדים שכל תהליך ההתבגרות שלהם הוא איטי יותר , ושפתאום בגילאי 15 - 14 הם מזנקים ומתפתחים במהירות ומדביקים את הקצב של בני גילם . 
גם תופעה זו חייבת להילקח בחשבון . 
לגבי אחוזון 25 של ילדייך , זה לא אחוזון נמוך , ובדרך כלל נותנים הורמוני גדילה לילדים שהם באחוזון 3 ופחות . 
לסיכום , אני חושבת שהחשש שלך היה מוצדק , ושיש לערוך עוד הרבה בדיקות לפני החלטה כזו על דרך טיפול . 
אני מציעה לך לגשת לרופא הילדים שלכם ולהתייעץ איתו בנושא . 
בברכה , 
דר נעמה ורבין - אינפומד 
