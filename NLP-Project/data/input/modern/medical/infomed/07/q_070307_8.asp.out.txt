בחורה שסובלת מהפרעת אכילה ומסרבת לקבל טיפול 
יש לי חברה עם הפרעות אכילה . 
קראתי את השאלות והתשובות באתר , אבל בכל זאת אני לא יודעת מה לעשות איתה . 
היא מודעת למצב , אבל בשבילה זה רק לתשומת לב ולא יותר מזה . 
היא לא רוצה לטפל בעצמה . 
אי אפשר לכפות עליה ללכת לטיפול מפני שהיא בת 24 , והגענו למצב שאנחנו לא יודעים מה לעשות , לא החברות ולא ההורים שלה . 
בעוד חודש היא נוסעת להודו ואני חושבת שהמקום יכול להרוג אותה . 
מה אני אמורה לעשות לגביה ? 
זה הגיע למצב די קשה , אי אפשר אפילו להסתכל עליה כי היא נראית נורא . 
קודם כל , כל הכבוד לך על העירנות והדאגה שאת רוחשת לחברתך ולמצבה . 
בתקופתנו , בה שולט הרזון כאידאל של יופי , בעיות אכילה הן תופעה נפוצה שרק הולכת ומתגברת במשך הזמן , וחשוב מאוד לטפל במקרים אלה , מכיוון שההשלכות עשויות להיות מרחיקות לכת ואף להוביל למוות במקרים לא מעטים ( 15 % מחולי האנורקסיה מתים כתוצאה ממחלתם ) . 
על פי מכתבך קשה לי לדעת באיזו הפרעת אכילה מדובר ( אנורקסיה נרבוזה , בולמיה או הפרעת אכילה אחרת ) , אך עם זאת , גישות הטיפול די דומות : לרוב מדובר בבעיה שמקורה פסיכולוגי , אך תוצאותיה , כפי שציינתי , יכולות להיות הרות אסון ולהוביל אף למוות . 
הטיפול בהפרעות אכילה הוא טיפול פסיכיאטרי המשולב בטיפול קונבנציונאלי , תמיכתי , שמטרתו החזרת אספקת הקלוריות , האלקטרוליטים , הוויטמינים , המינרלים ושאר החומרים החיוניים לתפקוד תקין של מערכות הגוף . 
לצורך כך צריך המטופל להכיר במצבו ולהיות מוכן לקבל את הטיפול . 
לחלופין , יש לאשפזו בכפיה אם מצבו גבולי ומסוכן . 
תפקידך הוא אפוא לנסות לדבר על ליבה של חברתך ולעודד אותה לגשת לטיפול . 
ייתכן שתידרש התערבות אגרסיבית יותר מצד הוריה מכורח היותם סמכותיים יותר . 
כמו כן , ציינת שחברתך מודעת למצבה ועושה את זה רק " לתשומת לב " , ולדעתי זה מקור הבעיה - ייתכן שחברתך סובלת ממצוקה נפשית כלשהי , ומשוועת לתשומת לב . 
חשוב לברר ולעמוד על סוגיה זו בעזרת פסיכיאטר מוסמך שמתמחה בתחום . 
בכל אופן , אין להזניח את המצב , ובוודאי שלא לאפשר נסיעה להודו לפני שתאובחן ותטופל . 
דר מורן שויקה - אינפומד 
