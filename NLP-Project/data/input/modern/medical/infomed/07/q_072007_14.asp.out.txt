הנזק מעישון מריחואנה בהריון 
בן זוגי ואני בני 30 ומעוניינים להיכנס להריון . 
נטלתי גלולות למניעת הריון במשך 11 שנים והפסקתי בינואר האחרון . 
היו דימומים פה ושם בחודשיים הראשונים אבל לא מחזור סדיר . 
ממרץ ועד היום ( יולי ) לא היו דימומים כלל . 
פניתי לרופא הנשים שלי , וללא כל בדיקה הוא רשם לי norethisterone . 
ברצוני לציין כי בן זוגי ואני נוהגים לעשן קנביס , ולכן לא מיהרתי לקחת את הכדורים , ובפרט שהרופא לא הסכים להסביר לי מהם . 
הבנתי כי חשוב לקחת חומצה פולית לפני ההריון . 
שאלתי היא זו : האם יש סיכון בנטילת חומצה פולית במקביל לעישון THC ( בכוונתי להפסיק לעשן עם הכניסה להריון ) ? 
והאם העישון יכול להיות הסיבה לבעיות במחזור ? 
לאחר שימוש ממושך בגלולות , בהחלט ייתכנו שיבושים במחזור , ולעיתים המחזור אף עשוי " להיעלם " . 
הרופא המטפל רשם לך הורמונים מסוג פרוגסטרון שעשויים להסדיר את המחזור שלך , על מנת שיהיה ביוץ ותוכלי להיכנס להריון . 
בעניין הקנביס : כפי שאת מבינה , לעישון קנביס במהלך ההריון יש השפעה שלילית ביותר על התפתחות העובר וההריון בכלל - אך מעבר לכך לאחרונה נערכו מספר מחקרים המצביעים על הקשר שבין עישון הקנביס והכניסה להריון , בהם נמצא שהחומר הפעיל משפיע על קולטנים שעובדים בשלבים הראשונים של ההריון ועשוי למנוע מהעובר להיקלט ברחם . 
נמצא גם שעישון מריחואנה עשוי לגרום להפלה בשלב מוקדם מאוד , או להריון מחוץ לרחם . 
ובכן , המסקנה היא ברורה - אם ברצונך להיכנס להריון ולהיות אמא , עליך להפסיק לעשן מייד , מה גם שאינך יכולה לדעת את זמן ההתעברות המדויק , וגם אם תצליחי להיכנס להריון , יתכן שתגרמי נזק מפני שלא תדעי מתי עליך להפסיק לעשן . 
לגבי החומצה הפולית , אכן חשוב מאוד לקחת חומצה פולית כשמעוניינים בהריון , ולמרות שלא ידוע על אינטרקציה בין קנביס לחומצה פולית , כפי שהסברתי קודם - עליך להפסיק מייד עם העישון אם את אכן מעוניינת בהריון . 
דר מורן שויקה - אינפומד 
