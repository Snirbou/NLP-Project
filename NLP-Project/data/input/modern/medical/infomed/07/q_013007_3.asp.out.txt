אפשרויות הטיפול בפריצת דיסק 
אני בן 32 , במשך החודשיים האחרונים אני סובל מכאבי גב חזקים . 
במהלך השבועיים האחרונים עם הקרנות חזקות לרגל שמאל וכעת גם לימין . 
בשלושת הימים האחרונים אני מרותק למיטה עם כאבים חזקים אם אני הולך או יושב לאחר דקות מספר . 
בדיקת ה CT אשר ערכתי מצביעה על פריצה בחוליות התחתונות ( L 4 L 5 ) . ׂ קיבלתי שתי חוות דעת מנוגדות . 
האחת ממליצה על שאיבת דיסק , השניה לחכות ולראות או לקבל טיפול של מספר ימים באשפוז עם משככי כאב ( אתופאן לא עזר לאחר 10 ימים וכעת אני לוקח ארקוקסיה ) . 
חוסר האונים פשוט משווע , אודה לתשובתכם המלומדת 
פריצת דיסק בחוליות עמוד השדרה המותני הינה אחת מהסיבות השכיחות לכאבי גב תחתון בצעירים . 
במקרה שלך פריצת הדיסק הוכחה בבדיקת CT . 
כפי שציינת , בקהילה הרפואית הדעות מנוגדות לגבי האופציות הטיפוליות , ושתי האופציות שתיארת ( שקיבלת משתי חוות הדעת ) בהחלט מקובלות . 
האחת שמרנית והשנייה פולשנית יותר . 
מבחינת המהלך הטבעי של פריצת דיסק , הספרות מציינת חלוף הסימפטומים תחת טיפול שמרני של מנוחה + משככי כאבים ונוגדי דלקת ( תרופות ממשפחת ה - NSAID'S) באחוז ניכר של המטופלים ( 80 - 90 % ) . 
חלק ממטופלים אלה לא יחוו בשנית כאבי גב ואצל חלקם כאבי הגב יחזרו , ואז יש צורך שוב בהחלטה מחודשת לגבי האופציה הטיפולית המתאימה . 
אחת מהאינדיקציות החד - משמעיות לטיפול הפולשני ( ניתוח שאיבת הדיסק הפרוץ ) הינה לחץ על עצבים , המובילה לחסר נוירולוגי . 
במקרה זה החשש הוא מפגיעה עצבית בלתי הפיכה , ולכן הטיפול הניתוחי מומלץ . 
במקרה שלך , ההחלטה אינה פשוטה . 
באם לא קיימים חסרים נוירולוגים , ניתן להתחיל בטיפול השמרני של מנוחה + משככי כאבים ונוגדי דלקת ( אם במסגרת ביתית ואם במסגרת אשפוז ) . 
באם יתפתחו חסרים נוירולוגים , או שלא יהיה שיפור בסימפטומים , יש מקום לחשוב על הטיפול הניתוחי . 
