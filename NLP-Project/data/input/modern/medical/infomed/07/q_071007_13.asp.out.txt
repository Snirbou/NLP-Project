ההבדל בין שתי תרופות סטרואידיות 
מה ההבדל בין פרדניזון לפרדניזולון ומהם יתרונות האחרון על הראשון ( אם ישנם ) ? 
שתי תרופות אלו הן סטרואידים סינתטיים המחקים את פעולת הקורטיזול , שהוא הסטרואיד הטבעי הנוצר על ידי יותרת הכליה . 
הקורטיזול הוא בעל תפקיד חשוב ביותר בתפקוד רקמות הגוף השונות , וחסר שלו הוא מצב פתולוגי , שיכול אף להיות מסכן חיים , ומחייב טיפול תחליפי בקורטיזול סינתטי , כגון פרדניזון . 
קורטיזול סינתטי הוא גם תרופה הניתנת לדיכוי מערכת החיסון במחלות המצריכות אפקט זה , כגון במחלות אוטואימוניות שונות , מחלות פרקים , ואצל מושתלי איברים או מוח עצם . 
פרדניזון היא תרופה הניתנת דרך הפה , לכן היא הנמצאת בעיקר בשימוש , הואיל ומדובר בדרך כלל בטיפול כרוני ממושך שנעשה בחולה המטופל בביתו . 
מתיל פרדניזולון הוא סטרואיד סינתטי הדומה באפקט שלו לפרדניזון , אולם הוא ניתן אל תוך הווריד . 
פרדניזולון ניתן במסגרת אשפוזית מעצם היותו טיפול תוך - ורידי . 
היתרון של פרדניזולון ( כמו כמעט בכל טיפול הניתן אל תוך הווריד ) הוא עקיפת מערכת העיכול והגעת החומר הפעיל ישירות לזרם הדם , דבר המעלה את מהירות הפעולה של החומר , דהיינו האפקט יושג מהר יותר בטיפול בפרדניזולון . 
במקרים אקוטיים המחייבים טיפול עם אפקט מהיר , כמו למשל בהתקף אסתמה חריף או בהתקף של מחלה אוטואימונית כזו או אחרת , ניתן לטפל בפרדניזולון שיגיע מהר יותר לזרם הדם מאשר פרדניזון . 
מאידך , ספיגת הפרדניזון דרך מערכת העיכול היא טובה מאד , ולכן בכל אדם שיכול לבלוע וללא בעיית ספיגה במערכת העיכול , יועדף הטיפול בפרדניזון , שהוא קל יותר ואינו דורש עירוי תוך - ורידי על כל סיבוכיו . 
הבדל נוסף בין שני התכשירים הוא השפעתם על הכליה . 
הקורטיזול הוא הורמון הדומה לאלדוסטרון . 
אלדוסטרון הוא הורמון המיוצר גם ביותרת הכליה והוא משפיע על הכליה לצבירת מלח ונוזלים , ובכך מעלה את לחץ הדם לפי הצורך ( אפקט מינרלוקורטיקואידי ) . 
רמה גבוהה של קורטיזול מובילה לאפקט דומה על הכליה , ולכן במצבים פתולוגיים בהם קיים עודף של קורטיזול בדם ( תסמונת קושינג ) , צפויה גם עליית לחץ הדם . 
לחומרים הסינתטיים אפקט קטן יותר על הכליה יחסית לקורטיזול הטבעי , אך קיים גם שוני באפקט זה בין התכשירים השונים . 
לפרדניזון יש גם אפקט מינרלוקורטיקואידי ( דמוי אלדוסטרון ) גדול יותר מאשר לפרדניזולון . 
לפרדניזולון כמעט אין אפקט זה . 
הבדל זה הוא הבדל פחות חשוב ופחות משמעותי בין שני התכשירים . 
ההבדל בצורה בה הם ניתנים הוא ההבדל החשוב . 
רפואה שלמה 
דר אמיר בר - שי - אינפומד 
