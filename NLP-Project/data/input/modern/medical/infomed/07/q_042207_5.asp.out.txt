אלרגיה לתרופות לטיפול בערמונית מוגדלת 
לקחתי כדורים לטיפול בפרוסטטה מוגדלת – קאדקס וקסאטראל . 
לדברי אלרגולוג , אלה כדורים שגורמים לי נזלת קשה וגודש . 
אני לא ממש ישן בלילות , רק בקושי עם כדורי שינה . 
האם יש כדור חלופי לפרוסטטה , שלא מאותה משפחה ? 
אתה מתאר בעיה ידועה איתה אנו מתמודדים יום יום בטיפול במטופלינו , והיא תופעות לוואי לתרופות חשובות שעל המטופל ליטול . 
הדרכים להתמודד עם התופעה הזו הן ניסיון שינוי התרופה או טיפול בתרופה אחרת למניעה או הפחתת תופעות הלוואי . 
ראשית , לשאלתך , קיימים עוד כדורים הניתנים להגדלה שפירה של הפרוסטטה והם נקראים Omnic . 
תוכל לנסות אותם . 
הם נחשבים הכדורים עם תופעות הלוואי הפחותות ביותר מבחינת הורדת לחץ דם . 
לגבי גרימת אלרגיה , הדבר כמובן אינדיבידואלי . 
שנית , האם הקשר בין תופעת הנזלת והגודש האפי לבין הטיפול בקאדקס או קסטראל הוכח באופן חד - משמעי ? 
האם בהפסקת נטילת תרופות אלו אין אתה סובל מגודש ? 
האם ביצעת תבחינים אלרגיים שהוכיחו את הרגישות שלך לתרופות אלו ? 
במקרים רבים אנשים 'נושאים' כותרת של אלרגיה אף על פי שהדבר אינו חד - משמעי . 
שלישית , האם ההפרעות בשינה מהן אתה סובל נובעות מהגודש והנזלת ? 
אם כך , הטיפול האפשרי הוא כנגד הגודש והנזלת ולא בכדורי שינה . 
אופציה אפשרית היא נטילת תרופות נוגדות אלרגיה על מנת להפחית את הגודש . 
כפי שציינתי בתחילת תשובתי - טיפול בתרופה נוספת כנגד תופעת הלוואי של התרופה הראשונית - לצערנו , לעיתים זהו הפיתרון היחיד . 
דר אמיר בר - שי - אינפומד 
