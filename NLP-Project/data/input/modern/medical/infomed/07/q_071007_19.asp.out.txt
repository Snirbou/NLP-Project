מנינגיומה על עצב הראיה 
לפני כחמש שנים גילו אצלי מנינגיומה על עצב הראיה . 
עברתי ניתוח , הגידול לא הוסר במלואו וכתוצאה מהידרדרות במצב הראיה עברתי גם הקרנות ששיפרו את המצב . 
האם יש סיכון בכניסה להריון בכלל , לראיה בפרט , ולעובר ? 
בהתייעצות עם גינקולוג נאמר לי שאסור לי ליטול גלולות נגד הריון לעולם בגלל השפעות ההורמונים על הגידול . 
כפי שאת ודאי יודעת , מנינגיומה הוא גידול שיכול להופיע במקומות שונים , ויכול להיות מסוגים שונים ומגוונים . 
אחד הסוגים הוא גידול שנושא קולטנים ( רצפטורים ) לפרוגסטרון ואסטרוגן , ולכן אין ליטול גלולות למניעת הריון , שכן הן מכילות את ההורמונים האלה , ולכן עשויות לגרום להאצה בגדילה ובהתפתחות הגידול . 
במהלך ההריון ישנם כמובן שינויים הורמונליים רבים בגוף האישה , וחשיפה מוגברת יותר לפרוגסטרון , ומכאן שגם הריון ידוע כגורם שעשוי להאיץ את קצב התפתחות הגידול . 
אינני יודעת מה סוג המנינגיומה שאובחנה אצלך , וכן מהו גודל הגידול שנשאר לאחר הניתוח שעברת . 
כל אלה הם גורמים שצריכים להילקח בחשבון לפני תהליך הכניסה להריון . 
חשוב שתתייעצי עם הנוירולוג המטפל וכן עם רופא הנשים שלך . 
ביחד הם יוכלו וודאי להדריך אותך ולעזור בתהליך . 
דר מורן שויקה - אינפומד 
