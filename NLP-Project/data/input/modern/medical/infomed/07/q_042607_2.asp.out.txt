גריאטריה - רפואת קשישים 
בעיות שינה אצל חולה אלצהיימר 
אבי חולה באלצהיימר ואינו מצליח לישון כבר לילות רבים , השינה שלו קצרה , 2 - 1 שעות לכל היותר . 
הרופאה הפסיכוגריאטרית המטפלת בו החליפה כמה סוגים של כדורי שינה , אך ללא הועיל . 
אודה לך אם יש פיתרון או עזרה כלשהם . 
הפרעות בשינה ואי שקט הם סימפטומים שכיחים באנשים הסובלים מאלצהיימר . 
הטיפול בסימפטומים אלה אינו פשוט ומאוד אינדיווידואלי . 
העובדה כי לאביך יש פסיכוגריאטרית מטפלת מחזקת את האפשרות שאכן יימצא פיתרון לבעיה . 
הטיפולים האפשריים הם בהחלט כדורי שינה , אם כי לעיתים , באנשים מבוגרים , ובמיוחד עם דמנציה ( אלצהיימר היא אחת הסיבות לדמנציה ) , לחלק מכדורי השינה יש אפקט פרדוקסלי ( הפוך ) , כלומר , האנשים הופכים להיות יותר ערניים , מבולבלים וחסרי מנוחה . 
במצבים אלה הפיתרון הוא שימוש בתרופות הרגעה ואף בתרופות אנטי פסיכוטיות במינונים נמוכים ( כגון ריספרדל , סרוקוול ועוד ) – יש לציין ששימוש בתרופות אלו מאוד מקובל היום בטיפול באלצהיימר מתקדם , אף על פי שמחקרים חדשים מראים שהם אינם יעילים באופן חד - משמעי . 
דר אמיר בר - שי - אינפומד 
