כאבי גרון חוזרים 
מזה כשלושה חודשים אני סובל מנפיחות רבה בגרון ( שקדים ) שמלווה בתשישות מאד לא אופיינית לי כספורטאי פעיל . 
הכאבים והתשישות חולפים וחוזרים כל מספר שבועות . 
בדיקות של מחלת הנשיקה חזרו כשליליות . 
האם יכול להיות שאני באמת מצטנן כל שבועיים , או שיש דבר נוסף אותו עלי לבדוק ? 
בשאלתך לא ציינת אם סבלת בעבר מדלקות גרון חוזרות אשר הצריכו טיפולים אנטיביוטיים חוזרים . 
כמו כן לא כתבת אם אתה סובל במקביל לנפיחות גם מכאבים ו/או מחום . 
האם בנוסף לאירועים החוזרים הללו אתה סובל מסימפטומים נוספים , כגון הזעת לילה , ירידה במשקל , גרד ? 
האם אתה סובל גם מנזלת וגודש באף ? 
האם ביצעת משטח גרון לאחרונה ? 
יש כמה אפשרויות היכולות להסביר את מצבך : 
יתכן שבאמת מדובר באירועים חוזרים של זיהום ויראלי בדרכי האוויר העליונות . 
הדבר שכיח מאוד בימים אלה של שינויים במזג האוויר , אולם שכיח יותר באנשים עם נטייה אלרגית כזו או אחרת , או באנשים עם חסר חיסוני ( אצלם סביר להניח שתופעת הזיהומים החוזרים אינה חדשה ) . 
אפשרות נוספת יכולה להיות שאתה סובל מאותו זיהום כבר מספר רב של שבועות וגופך לא הצליח להתגבר עליו , ולמעשה לא החלמת ממנו לחלוטין . 
גם מצב זה מתאים לזיהום וויראלי אם כי נדיר שיימשך 3 חודשים . 
ישנם אנשים הנושאים בלוע שלהם את חיידק הסטרפטוקוקוס , הגורם לדלקת הגרון החיידקית . 
אנשים אלה יכולים לסבול מהחמרות חוזרות ונשנות המתבטאות בזיהומים חריפים חוזרים , אשר מצריכים טיפול אנטיביוטי מתאים בן 10 ימים . 
במקרים אלה משטח הגרון הוא חיובי . 
אם קיימים סימפטומים נוספים , כגון ירידה במשקל , הזעות לילה או גרד , יש צורך בבירור נוסף שיכלול תשאול מלא , בדיקה גופנית מלאה וייתכן שגם בדיקות מעבדה . 
דר אמיר בר - שי - אינפומד 
