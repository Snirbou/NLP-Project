התייעצות לגבי מכלול תרופות ונטילתן בהריון 
אני בת 30 ולפני כארבעה חודשים עברתי התקף לב שנבע מספאזם בעורקים הכליליים . 
עברתי צנתור ונרשמו לי התרופות מונוניט 50 , נורווסק 10 . 
בנוסף , אני נוטלת את התרופות הבאות לאסתמה , אלרגיה ולריפלוקס : טלפאסט , משאף סימביקורט ומשאף ונטולין , אומפרדקס . 
לאחר הצנתור התברר שאני אלרגית לאספירין . 
בסופו של דבר הוחלט שאין צורך במדלל דם . 
לאחר שחרורי פניתי לקרדיולוג , ולטענתו אני חייבת לקחת מדלל דם . 
במשך החודשיים האחרונים , בהתאם להמלצתו , צרכתי פלאויקס . 
כחודשיים לאחר ההתקף עשיתי אקו לב והוא יצא כמעט תקין לגמרי ( לא נגרם נזק לשריר הלב ) . 
כעת אני מעוניינת להיכנס להריון , ובבדיקה שעשיתי מצאתי שאין הרבה מחקרים לגבי שימוש בתרופות מסוג פלאויקס , מונוניט ונורווסק במהלך הריון . 
אשמח לקבל יותר מידע על התרופות ועל הנזקים האפשרים משימוש בהן . 
כמו כן , אשמח לשמוע חוות דעת נוספת לגבי הצורך בשימוש בפלאויקס . 
פלאויקס ניתנת כדי למנוע , בין השאר , התקף לב חוזר ולהפחית שינויים טרשתיים בעורקי הלב . 
בדרך כלל היא ניתנת לאחר התקף לב , צנתור , הכנסת מסתם , אנגינה פקטוריס לא יציבה או בכל מקרה שבו יש חשש לקרישיות יתר . 
לכן נראית לי הגיונית מאוד ההחלטה של הרופא שלך לרשום לך פלאויקס בנוסף לשאר התרופות . 
אין עדות מוכחת לפגיעה כלשהי בעובר בשימוש בפלאויקס במהלך הריון , אבל מובן שצריך ליידע את הרופא המטפל אם יש הריון , כדי שהוא יעקוב באופן צמוד אחר תופעות הלוואי . 
מונוניט ונורווסק הן תרופות שניתנות כדי למנוע כאבים ולחץ בחזה ( אנגינה פקטוריס ) . 
לא ניתן לשלול פגיעה בעובר בזמן לקיחת תרופות אלו בהריון , ולכן דרושה התייעצות עם הרופא המטפל לגבי הסיכונים של התרופות לעומת התרומה של התרופות לבריאותך . 
מכיוון שתינוק בריא צריך שגם אימו תהיה בריאה , הרבה פעמים הרופאים מעדיפים להמשיך את מתן התרופות בזמן ההריון ולבצע מעקב צמוד אחר העובר והאם . 
המלצתי בשבילך היא לגשת לרופא המטפל שלך , לרופא משפחה , לקרדיולוג , לגינקולוג , ולספר על תוכניותיך להיכנס להריון , וביחד להחליט על תוכנית הפעולה הטובה ביותר בשבילך כדי שההריון הזה יהיה כמה שיותר בטוח ותקין . 
בברכה , 
דר נעמה ורבין - אינפומד 
