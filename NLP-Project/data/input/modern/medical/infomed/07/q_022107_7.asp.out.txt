ההבדל בין מצב של תרדמת למצב של צמח 
רציתי לדעת מה ההבדל בין אדם אשר נמצא במצב של קומה לבין אדם הנמצא במצב של צמח . 
נושא מצבי ההכרה של האדם הינו נושא רחב וסבוך ומכיל בתוכו מצבים רבים של הכרת האדם , אשר מוגדרים לעיתים , גם ע"י הצוות הרפואי , בהגדרות שונות . 
ההגדרות המדוייקות כאמור מסובכות למדי , אך אנסה לפשט מעט . 
באופן עקרוני , מצב הכרתו של אדם נקבע ע"י פעילות מערכת העצבים המרכזית – המוח הגדול וגזע המוח . 
על מנת שאדם יהיה בהכרה מלאה , חייבים גם גזע המוח וגם המוח הגדול ( לפחות חציו – אחת ההמיספרות ) להיות תקינים . 
כל הפרעה בתפקודם עלולה להוביל לפגיעה במצב ההכרה . 
הפגיעה הקלה ביותר במצב ההכרה היא המצב הבלבולי , בו האדם בהכרה , מתקשר , ומגיב לסביבתו אך באופן שונה ממצבו הרגיל , ואינו מתמצא בזמן , במקום או בעצמו . 
ישנם מצבי בלבול בהם האדם מתמצא אך מבולבל מבחינת היכולת לזכור או להבין פקודות או רעיונות , גם אלה נחשבים לפגיעה ( קלה אומנם ) במצב ההכרה . 
פגיעה קשה יותר במצב ההכרה היא מצב של ישנוניות . 
במצב זה האדם ישנוני , אך מתעורר כאשר קוראים בשמו או בתגובה לגירוי כאב , ולאחר שהתעורר הוא חוזר ונרדם מייד . 
בשלב הבא האדם מאד ישנוני , עד כדי כך שלא ניתן להעירו כלל . 
מצב זה נקרא תרדמת , או Coma בלועזית . 
למצב זה דרגות חומרה או עומק שונות . 
דרגות העומק של התרדמת נקבעות באמצעות סולמות נוירולוגיים רבים , וחלקם מבוססים על תגובת האדם לגירוי קול ולגירוי כאב , מבחינת דיבור השפה , פקיחת העיניים והתגובה המוטורית ( תנועת גפיים ) . 
במקרים מסויימים , בהם התרדמת עמוקה מאד , האדם אינו שולט על דרכי האוויר העליונות שלו ולכן הדבר מחייב הנשמה מלאכותית . 
מצב של צמח , או בשפה המקצועית Chronic Vegetative State , הינו מצב פרטי של תרדמת ממושכת ( כרונית ) . 
במצב זה האדם נמצא בתרדמת , אולם עדיין נשמרים תפקודים בסיסיים של מערכת העצבים המרכזית , כלומר הפיקוח על תפקוד מערכות הגוף השונות קיים . 
כמו כן , במצב זה מרבית החולים אינם זקוקים להנשמה מלאכותית והם מקיימים מחזור עירות ושינה ( כלומר ישנים בלילה ומתעוררים בבוקר ) . 
מאידך , אף על פי שנראה כי הם עירניים ולעיתים אף מגיבים מעט לסביבתם , לא הוכח בשום מחקר שאכן קיימת קליטת מידע מהסביבה למערכת העצבים שלהם . 
כלומר הם חיים , נושמים , ערים וישנים בכוחות עצמם , אולם אינם קולטים גירויים מהסביבה , אינם מסוגלים לתקשר עם סביבתם ואף אינם יכולים לבצע פעולות פשוטות , אי לכך יש צורך לטפל בכל צרכיהם ואף להאכילם בדרך מלאכותית . 
לסיכום פשטני , במצב של קומה האדם נראה ישן כל הזמן ובמקרים רבים יש צורך להשתמש גם במכונת הנשמה מלאכותית , ובמצב של צמח קיים מחזור עירות ושינה ובדרך כלל אין צורך בהנשמה מלאכותית . 
בשני המקרים מצבו של האדם קשה , וסיכויי ההחלמה המלאה נמוכים , לצערנו , אם כי בהחלט תלויים בסיבה שהובילה לפגיעה במצב ההכרה . 
דר אמיר בר - שי - אינפומד 
