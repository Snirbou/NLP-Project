ריח מוזר מהנרתיק והפסקה ממושכת של המחזור 
1 . 
ברצוני לדעת ממה נובע ריח " מוזר " מהפות . 
אין לי הגדרה איזה סוג ריח , אבל כבר חצי שנה יש ריח שלא היה בעבר וזה מטריד . 
אשמח לתשובה . 
2 . 
מחזור לא סדיר , בערך כל 50 יום , אבל המחזור האחרון פשוט לא מופיע . 
כבר יש איחור של חודשיים . 
אציין שאני לא לוקחת גלולות למניעת הריון ולא מקיימת יחסים , כך שאין חשש להריון . 
כבר נבדקתי אצל רופא נשים ונשלחתי ל CT של המוח וההיפופיזה , והרופא אמר שההורמונים תקינים . 
רציתי לדעת מה הבעיה . 
לגבי שאלתך הראשונה , האם מלבד הריח קיימים סימפטומים נוספים , לדוגמה גרד או שינוי בצבע ובכמות ההפרשות ? 
ייתכן מצב של פטרת בנרתיק , אך זה בדרך כלל מלווה בגרד . 
וגינוזיס חיידקית של הנרתיק ( Bacterial Vaginosis ) עלולה לגרום להפרשות בעלות ריח רע בלבד , ללא סימפטומים נוספים . 
מצב זה חולף עצמונית אצל כ - 1/3 מהנשים . 
יש צורך לטפל רק בנשים הסובלות מסימפטומים ( כגון גרד או כאבים ) או בנשים לפני ביצוע הפלה או ניתוח ברחם . 
מומלץ שתתייעצי עם הגינקולוג שלך . 
בכל מקרה , אם אין לך סימפוטומים נוספים סביר להניח שמדובר בוגינוזיס חיידקית ( זו לא דלקת אלא רק שינוי של סוג אוכלוסיית החיידקים בנרתיק ) , וכאמור אם אין סימפטומים נוספים אין צורך בטיפול . 
לגבי שאלתך השניה , מצב שבו המחזור החודשי היה קיים ולפתע הוא נפסק נקרא אמנוריאה משנית ( אל-וסת משנית ) . 
המחזור מושפע מגורמים חיצוניים , ולכן ייתכן מצב של " דילוג " על וסת אחת ללא כל משמעות רפואית . 
בניגוד לכך , הפסקה ממושכת של המחזור עלולה להיות סימן מקדים לבעיה רפואית . 
חלק מהגורמים האפשריים להפסקה משנית של המחזור : 
השכיחה ביותר היא הריון ( כדאי לבדוק בכל מקרה ) 
ירידה ברמת ההורמונים המשוחררים ע"י בלוטת יותרת המוח ( היפותלמוס ) . 
גורמים אפשריים לכך : הפרעת אכילה כגון אנורקסיה , מאמץ פיזי משמעותי , מתח נפשי , אולם ייתכן גם ללא כל גורם ידוע . 
ילווה ברמת אסטרדיול נמוכה בסרום . 
כתוצאה מבעיה בבלוטה במוח ( היפופיזה ) האחראית על הפרשת פרולקטין ( הורמון המווסת את הפרשת החלב מהשדיים בתקופת הנקה ) . 
לדוגמה , גידול המפריש פרולקטין ונקרא פרולקטינומה . 
יש לבדוק את רמת הפרולקטין בדם . 
כתוצאה מתת - תפקוד של בלוטת התריס - מצב של היפותירואידיזם . 
כתוצאה מבעיה בשחלות - בשל שינוי במאזן הורמונים נקביים - זכריים לטובת הזכריים , לדוגמה תסמונת השחלות הפוליציסטיות או התחלת מנופאוזה . 
אם בוצעו כל בדיקות המעבדה הנחוצות והן נמצאו תקינות , השלב הבא הוא אכן לבצע הדמיה של המוח ( בדיקת CT או MRI ) . 
רק בסוף הבירור שאת נמצאת במהלכו כעת ניתן יהיה להגיע לאבחנה סופית . 
בהצלחה ורפואה שלמה . 
