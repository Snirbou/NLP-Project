חודשיים של חום גבוה ללא אבחנה 
מזה חודשיים יש לי חום נמוך 37.5 מלווה בכאבי גרון , נזלת צמיגה , ליחה ובעיקר חולשה , צמרמורות , כאבי עצמות וזיעה מוגברת מאוד בזמן השינה . 
עלי לציין שעברתי ניתוח שקדים בגיל צעיר מאוד , ונשארו לי חלקיקים קטנים של השקדים . 
בוצעו עכשיו הרבה בדיקות דם , כולל למחלת הנשיקה , משטח גרון , צילום חזה ומערות האף , והכל תקין . 
לפני כחודש , ולאחר שהייתי חולה כבר חודש , הרופא נתן לי אנטיביוטיקה זינט למשך 5 ימים . 
זה עזר , אך אחרי זה שוב החום חזר . 
הרופא המליץ לא להמשיך עם האנטיביוטיקה , ולחכות שבוע נוסף . 
אני בשלב הייאוש , אני מרגיש רע מאוד וחדל כמעט לתפקד , איך אפשר לאתר את הבעיה ? 
אילו בדיקות צריך לבצע ? 
איזה סוג של רופא צריך לטפל בנושא ? 
האם יש בבתי חולים מרפאות בנושא ? 
לאן מומלץ לפנות באופן פרטי ? 
אתה מתאר מחלת חום אשר לא נמצאה לה אבחנה לאחר בירור ראשוני שנמשך כחודשיים . 
המושג הרפואי למצב זה הוא חום ממקור לא ידוע ( FUO - Fever of Unknown Origin ) . 
קבוצות המחלות העיקריות הגורמות למצב זה הן מחלות זיהומיות , מחלות דלקתיות לא זיהומיות ומחלות גידוליות . 
האבחנה המבדלת המפורטת היא ארוכה מאוד . 
עליך לבצע בירור יותר מקיף . 
ניתן לפנות לרופא פנימאי או רופא המתמחה במחלות זיהומיות . 
אפשרות נוספת היא להתאשפז במחלקה פנימית על מנת לבצע בירור מקיף באשפוז . 
ההחלטה האם להתאשפז צריכה להיות מבוססת על עד כמה אתה חולה . 
אם אתה מרגיש מאוד רע כפי שאתה מציין - בהחלט כדאי להתאשפז על מנת לפחות להתחיל בירור באשפוז . 
אם אתה מחליט לא להתאשפז , עליך לפנות לרופא פנימאי או לרופא מומחה במחלות זיהומיות במרפאה של אחד מבתי החולים הגדולים או של קופת חולים . 
אנו מאחלים לך הבראה מלאה ומהירה . 
