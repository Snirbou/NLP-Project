שילוב של אספירין וקומדין למניעת קרישה 
בעלי עבר ניתוח להחלפת מסתם בעורק האאורטלי בשנת 1983 והוא נוטל קומדין באופן קבוע . 
לאחרונה הוא עבר אירוע מוחי קל , וקרדיולוג בבית החולים הוסיף למינון התרופה אספירין וכדור נגד כולסטרול . 
ידוע לי שיש סיכון בלקיחת התרופות ביחד כי עלול להיווצר שטף דם מוחי . 
ברצוני לקבל חוות דעת וייעוץ להמשך טיפול , המלצות על רופאים וכל טיפול אשר יכול לסייע במניעת אסון . 
רצוי לציין שבדיקות דם נעשות אחת לשבוע ובבדיקה האחרונה ה - INR הוא 2.46 . 
בדיקות נוספות שנעשו : אקו לב , אקו לב תוך - ושטי , והבדיקות מראות יציבות בתפקוד הלב . 
אנחנו חרדים מאוד לסיכונים שעלולים להיווצר כיוון שהאירוע של " ראש הממשלה " דומה למקרה של בעלי ואני חסרת אונים . 
ישנם מקרים מסוימים בהם יש צורך בטיפול באספירין בנוסף לטיפול בקומדין . 
במחקר שנעשה על מנת לבדוק את היעילות והבטיחות שבשילוב תרופות אלה ( אספירין במינון של 100 מ"ג ליום וקומדין עם ערכי INR של 3 - 4.5 ) , בחולים שעברו החלפת מסתם ובנוסף לכך סבלו מאירוע תסחיף פקיקי ( ראי ערך זה במילון המונחים של אינפומד ) נמצאו הממצאים הבאים : 
ירידה משמעותית בסיכון לאירוע תסחיף פקיקי ( כגון אירוע מוחי ) או מוות מסיבה וסקולרית ( 1.9 % לשנה לעומת 8.5 % לשנה ) 
עליה בסיכון לדימום ( 35 % לעומת % ) 22 אך לא דימום מסכן חיים ( 12.9 % לעומת 10.3 % ) ממצאים דומים אושרו במחקר גדול נוסף . 
ההמלצות : בשל הסיכון המוגבר לדימום , ההמלצה ליטול אספירין בנוסף לקומדין היא רק בחולים בסיכון גבוה שסבלו מאירוע תסחיף פקיקי למרות טיפול בנוגדי קרישה . 
לפיכך מומלץ למי שעבר החלפת מסתם למסתם מכאני ולמרות טיפול בנוגדי קרישה עבר אירוע של תסחיף פקיקי , ליטול גם אספירין בנוסף לקומדין . 
סיבות נוספות לנטילת אספירין בנוסף לקומדין הן : 
מסתמים מלאכותיים מסוג ישן אשר כרוכים בסיכון מוגבר לתסחיפים של קרישי דם . 
החלפת המסתם המיטראלי למסתם מלאכותי . 
מחלה טרשתית בעורקים הכליליים של הלב ( מחלת לב איסכמית ) . 
פרפור פרוזדורים . 
על מנת להקטין את הסיכון לדימום מומלץ ליטול מינון נמוך של אספירין ( 100 מ"ג ליום ) . 
לסיכום , הטיפול שבעלך מקבל הוא הטיפול המומלץ כיום לאור המחקרים . 
בשל העובדה כי הוא עבר החלפת מסתם , ולמרות שקיבל טיפול בנוגדי קרישה הוא עבר אירוע מוחי , ישנה המלצה לקחת גם אספירין במינון נמוך ( 100 מ"ג ליום ) בנוסף לקומדין . 
המלצה זו היא בגלל שתוספת האספירין מורידה את הסיכון לאירוע תסחיפי נוסף בצורה משמעותית ולעומת זאת אינה מעלה בהרבה את הסיכון לדימום מסכן חיים . 
