מה ההבדל בין אנאלאפריל לבין טריטייס לטיפול בחלבון בשתן 
מה ההבדל בין אנאלאפריל לבין טריטייס ? 
באינפומד אני מוצא תיאור מחמיא לטריטייס ( כולל הגנה על הכליות ) וזאת למרות ששתי התרופות מוגדרות כמעכבי ACE . 
לי יש חלבון בשתן ואני מעוניין לבקש שיחליפו לי את האנאלאפריל בטריטייס , האם זה הגיוני ? 
גם התרופה אנאלאפריל ( Enalapril ) וגם התרופה טריטייס ( Ramipril ) שייכות לקבוצת התרופות מעכבות ACE - Angiotensin Converting Enzyme . 
היכולת לעכב ולעיתים לשפר את מצב הפרוטאינוריה ( הפרשת החלבון בשתן ) קיימת אצל שתי התרופות . 
תכונה זו נובעת מהשתייכותן לאותה משפחת תרופות . 
לא ידוע כיום על עדיפות של טריטייס על אנאלאפריל . 
קיימים מחקרים שנעשו בחולים עם אי - ספיקת כליות שאינה על רקע סוכרתי שמראים כי ישנו יתרון בשילוב של תרופה מעכבת ACE עם תרופה המעכבת קולטנים לאנגיוטנסין 2 ( לדוגמה : התרופה לוסארטאן , תוכל לקרוא עליה באינדקס התרופות באתר אינפומד ) . 
לאחרונה נעשה גם מחקר ( אך השתתפו בו מעט נבדקים ) שהראה שהשילוב של התרופות הנ"ל גם יעיל בשיפור הפרוטאינוריה אצל חולי סוכרת . 
יש לציין כי בהחלטה על תרופה מסוימת ממשפחת תרופות וגם בהחלטה על הוספת תרופה ממשפחה חדשה יש להתחשב בגורמים כגון מחלות רקע נוספות , תופעות לוואי אם היו ועוד . 
לסיכום , לפי הידוע כיום אין יתרון בהחלפה תרופתית כפי שציינת , אלא אם כן ישנן תופעות לוואי או סיבה אחרת להחלפה . 
ניתן להתייעץ עם הרופא המטפל ( האם אתה במעקב אצל נפרולוג - רופא מומחה למחלות של הכליות ? 
) האם הוא ממליץ על הוספת תרופה ממשפחת מעכבי קולטנים לאנגיוטנסין 2 בהתחשב בגורמים הנוספים שצוינו . 
כל טוב ובריאות שלמה . 
