הקשר בין צרבת ושיעול לתרופה דנטרולן 
מזה כחודשיים אמי סובלת מאוד מצרבת , גירוי בגרון ושיעול ( כתוצאה מהגירוי בגרון ) . 
בבדיקות גסטרואנטרולוגיה לא נמצאו ממצאים , גם לא בבדיקת א.א.ג . 
האם יכול להיות קשר לתרופה דנטרולן ( Dantrium ) שאימי לוקחת ? 
אשמח לקבל את ייעוצכם ועזרתכם . 
הסימפטומים המתוארים מהם סובלת אמך מתאימים לתופעה הנקראת ריפלוקס . 
ריפלוקס הוא מצב שבו ישנה זרימה חוזרת של חומצה ומיצי קיבה מהקיבה אל הוושט ( באופן תקין הזרימה היא מהוושט אל הקיבה ולא להיפך ) . 
התחושה כתוצאה מכך היא של צרבת , שכן הנוזל העולה הוא חמוץ או מר , וכמו כן הוא עשוי לגרום עקב כך לגירוי בגרון ולשיעול . 
אם המצב הוא כרוני , כלומר נמשך לאורך זמן , עלולים להיגרם סיבוכים של דלקת בוושט , היווצרות של כיבים והיצרויות בוושט . 
לכן חשוב לטפל . 
האבחנה היא קלינית , כלומר על - פי הסימפטומים שהחולה מתאר , ובהחלט ייתכן שבדיקת הגסטרוסקופיה תהיה תקינה . 
הטיפול הוא בתרופות סותרות חומצה , לדוגמה התרופה לוסק ( שמה הגנרי הוא אומפרזול - Omeprazole ) . 
הנחיות נוספות לטיפול בריפלוקס הינן : הגבהת הראש במיטה בלילה , לא לשכב מספר שעות לאחר ארוחה , חלוקת המזון למנות קטנות , הימנעות מצריכת אלכוהול , הימנעות מעישון וצמצום צריכת השומן בדיאטה . 
לגבי שאלתך על הקשר לדנטרולן , התרופה דנטרולן ניתנת לטיפול בספסטיות הקשורה בפגיעת חוט שדרה , שבץ מוחי , שיתוק מוחין או טרשת נפוצה . 
התופעות שציינת אינן מתוארות כתופעות לוואי ידועות של התרופה . 
למרות זאת , ניתן לשקול הפסקה בלקיחתה , אם יש אפשרות מבחינת מצבה של אימך , כדי לראות אם יחול שיפור בסימפטומים המתוארים . 
החלטה כזו צריכה להיות בהתייעצות עם הרופא המטפל . 
לסיכום , 1 . 
הסימפטומים המתוארים מתאימים לריפלוקס ולכן כדאי להתייעץ עם הרופא המטפל על נסיון טיפולי בתרופה סותרת חומצה ונקיטה בהמלצות הנוספות שהוזכרו . 
2 . 
לשקול אפשרות של הפסקת הטיפול בדנטרולן לפי המלצת הרופא המטפל . 
רפואה שלמה לאמך . 
