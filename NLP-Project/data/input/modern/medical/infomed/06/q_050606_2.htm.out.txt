טיפול באדנומה של בלוטת יותרת התריס 
יש לי בעיה בקשר לפאראתירואיד : הערכים של ה - PTH שנמצאו בבדיקות הדם שנערכו לי בפעם האחרונה במרץ השנה היו 35.4 . 
" נבדקת עם סימנים קליניים של היפרפאראתירואידיזם . 
רמות סידן בדם 114 . 
סידן בשתן ב - 24 שעות 322 . 
בבדיקת סונר - קשר רקמתי 1.1 ס"מ מתחת ולטרלית לאונה הימנית . 
באבחנה מבדלת - אדנומה של פאראתירואיד . 
כמו - כן תת תריסיות , מטופלת באלטרוקסין 100 מ"ג ליום . 
מתבקש מיפוי לאיתור האדנומה . 
" 
כל הנ"ל מועתק מדף תשובות של בדיקת המיפוי לפאראתירואיד - M.I.B.I . 
שנערכה ב - 28.2.2005 כאשר הערכים בדם היו 26.8 . 
" בסיכום התוצאות : אין במיפוי עדות לאדנומה של הפאראתירואיד . 
הרופא האנדוקרינולוג וגם רופאת המשפחה ממליצים בפני לבצע הניתוח להסרת האדנומה . 
ואני תוהה ומתלבטת רק בגלל העובדה שהאדנומה לא נצפתה כלל במיפוי ! 
מה לעשות ? 
? 
! 
נ.ב . 
יש לי אבן בכליה שגדלה בחודשים האחרונים מ - 7 מ"מ ל - 1 ס"מ . 
ההערכה היא שגם עובדה זאת היא בגלל פעילות הבלוטה . 
רב תודות עבור תשומת לבכם . 
לפי תוצאות בדיקות המעבדה את סובלת מרמות סידן גבוהות בדם ( היפרקלצמיה ) משנית להפרעה של הפרשת יתר של הורמון ה - PTH . 
הורמון זה מופרש מ - 4 בלוטות יותרת התריס הממוקמות בצוואר בצמוד לבלוטת התריס . 
הסיבה הנפוצה ביותר להפרשה מוגברת של PTH ( היפרפאראתירואידיזם ) היא אדנומה ( גידול שפיר של אחת הבלוטות ) . 
לפעמים ישנם מצבים תורשתיים הגורמים להיפרפאראתירואידיזם עקב היפרפלזיה ( שגשוג לא גידולי ) של כל ארבע הבלוטות . 
ישנם 5 מצבים בהם יש היפרפאראתירואידיזם ללא סימפטומים , אך בכל זאת מומלץ בהם לבצע ניתוח : 1 ) כאשר רמות הסידן בגוף גבוהות מהסף הגבוה של רמה תקינה בלפחות 1 מ"ג \ דציליטר . 
ערכי ייחוס שונים ממעבדה למעבדה אך בדרך כלל מדובר ברמות גבוהות יותר מ - 11.5 מ"ג \ דציליטר . 
2 ) כאשר מופרש בשתן יותר מ - 400 מ"ג סידן ב - 24 שעות . 
3 ) כאשר יש ירידה של כ - 30 % בתפקוד הכלייתי . 
4 ) כאשר יש בריחת עצם ( אוסטאופורוזיס ) המתבטאת בבדיקת צפיפות עצם נמוכה . 
5 ) בגיל מתחת ל - 50 . 
בחולים שלא מנותחים יש לבצע מעקב בדיקת צפיפות עצם ותפקודי כליות פעם בשנה ובדיקת רמות סידן פעמיים בשנה . 
לכן ההמלצה לנתח חולים צעירים מגיל 50 לאור המעקב הממושך הנדרש ( לכל החיים ) . 
שוב יש לזכור שאלה מצבים בהם יש היפרפאראתירואידיזם ללא סימפטומים . 
אבנים בכליות נחשבות סימפטום ואינדיקציה לניתוח . 
אצלך ערכי הסידן בדם ובשתן הם גבוליים מבחינת ההתוויה לניתוח . 
אך מכיוון שאת " סובלת " גם מאבן גדלה בכליה , סביר להמליץ לך על ניתוח , אך קיימת אופציה להמשיך במעקב . 
הדרך הטובה ביותר למקם את האדנומה היא על ידי כירורג מנוסה בניתוחי צוואר בעת הניתוח עצמו ( ולא על ידי מיפוי ) . 
ייתכן שהקשר שרואים באולטרסאונד איננו האדנומה המפרישה PTH אלא קשר של בלוטת התריס ( אז גם מומלץ לבצע ביופסיה מקשר זה ואפשר לעשות זאת בעת הניתוח ) . 
הניתוח בדרך כלל אורך כשעתיים ודרושים עוד יומיים אשפוז לאחריו . 
הוא מרפא את ההיפרפאראתירואידיזם בכ - 95 % עד 98 % מהמקרים . 
יש חשיבות לניסיון של המנתח בניתוחי צוואר מסוג זה . 
בדרך כלל מחפשים ובודקים את כל ארבע הבלוטות ומוצאים את הבלוטה המוגדלת שאותה כורתים . 
במיעוט המקרים בהם יש היפרפלזיה של כל ארבע הבלוטות ( במקרים משפחתיים של היפרפאראתירואידיזם ) , כורתים את כל הבלוטות ומשתילים חצי בלוטה באזור האמה ביד ( על מנת שתהיה יותר נגישה במקרה ויהיה צורך בניתוח נוסף ) . 
בכ - 5 % מהניתוחים יש סיבוך של דימום או זיהום באזור חתך הניתוח או פגיעה בעצב הגרוני החוזר ( recurrent laryngeal nerve ) המעצבב את מיתרי הקול . 
אנו מאחלים לך בריאות שלמה . 
