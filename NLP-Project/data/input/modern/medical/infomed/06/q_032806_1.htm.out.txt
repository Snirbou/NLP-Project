חלבון בשתן אצל צעירים 
בני בן ה - 23 עשה בדיקת דם שאינה מופיעה ברשימתכם : microalbumin u sampel 369 ו - microalbumin / crea 154 . 
אותן בדיקות גם בשתן עם הקימה ושעתיים לאחר פעילות גופנית . 
התוצאות שם 46 ו - 98 . 
אני סובלת מדלקת כבד כרונית על רקע אוטואימוני וסימנים קליניים של לופוס קיימים במשפחתנו . 
נאמר לי לא לדאוג , שזאת תופעה שמאפיינת רזים . 
הבן שוקל 63 ק"ג והגובה 1.93 . 
הוא אוכל נהדר , עובד עבודה גופנית , אף פעם לא חולה . 
הוא נולד פג - 1.320 בשבוע 30 . 
להמתין או להתחיל בבירור נוסף ? 
אתר נפלא .... 
... 
.. 
. 
יישר כוחכם ! 
הבדיקות שאת מתארת הן בדיקות של כמות חלבון בשתן ללא תיאור של בדיקות דם . 
כמות החלבון שנמצאה בשתן היא קטנה . 
כמות קטנה של חלבון בשתן באנשים צעירים היא תופעה לא נדירה . 
בחלק מהמקרים יש פרוטאינוריה ( חלבון בשתן ) קלה זמנית , והיא נעלמת כמעט תמיד בבדיקות חוזרות . 
לעיתים יש מעט חלבון בשתן לאחר מצבים של חום או לאחר פעילות גופנית מאומצת . 
אצל אנשים מסוימים יש מעט חלבון בשתן רק במצב עמידה ולא במצב שכיבה ( לכן בדיקת רמת החלבון בשתן בוצעה גם עם קימה ) . 
בכל המצבים האלה תופעת הפרוטאינוריה הקלה איננה מסוכנת ולא גורמת למחלה . 
במקרים בהם ישנה פרוטאינוריה בבדיקות חוזרות שאיננה קשורה לפעילות גופנית או לעמידה לעומת שכיבה , יש צורך בבדיקות הכוללות בדיקה מיקרוסקופית של השתן על מנת לראות אם אין סימנים פתולוגיים נוספים מעבר לחלבון בשתן , בדיקת תפקודי כליות על ידי מדידת רמות קראטינין בדם , ובדיקת אולטרסאונד של הכליות על מנת לשלול בעיה מבנית בכליות . 
אם כל הבדיקות האלו תקינות , יש צורך במעקב בלבד . 
במקרים של החמרה בכמות הפרוטאינוריה או בבדיקה מיקרוסקופית לא תקינה של השתן - יש צורך לפנות לרופא נפרולוג על מנת לשקול ביצוע בדיקת ביופסיה של הכליה . 
במקרה של בנך לא ברור מדוע בוצעה בדיקת החלבון בשתן . 
האם הייתה סיבה כלשהי לחשוד שהוא סובל ממחלה כלייתית ? 
בהערכה של ממצא מעבדתי כלשהו חשוב ביותר הרקע הבריאותי של הנבדק והממצאים בבדיקה גופנית . 
בכל מקרה רמות חלבון בשתן של 154 מ"ג אלבומין / מ"ג קראטינין היא מעט מעל הגבול העליון של הנורמה ( 150 ) . שתי הבדיקות האחרות הינן בגדר הנורמה . 
לאור זאת נראה בהחלט סביר להמשיך במעקב בלבד אחר כמות החלבון בשתן . 
אם בכל זאת אינך שקטה ניתן לוודא שהבדיקה המיקרוסקופית של השתן ותפקודי הכליות ( רמות קראטינין בדם ) הם תקינים . 
