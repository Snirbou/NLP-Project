עפעף נפוח עם השכמה 
אמא שלי בת 60 מתעוררת עם עפעף נפוח מדי פעם המלא בנוזלים . 
הנפיחות יורדת אחרי כמה שעות . 
היא סובלת גם מדמעות . 
בנוסף , אימי סובלת מלחץ בעין בעקבות סוכרת ( עברה ניתוחי קטרקט בשני העיניים ) , ונוטלת תרופות לסכיזופרניה ודיכאון . 
רופא עיניים טוען שהכל בסדר בעין . 
האם יש סיבה נוספת ? 
נתחיל מהדברים הפשוטים : יכול להיות שמדובר בתהליך אלרגי , מאחר ואת אומרת שזה קורה לסירוגין . 
ניתן לקחת טיפות עיניים אנטי אלרגיות כמו ליווסטין , קרומולין ( סודיום כרומוגליקאט ) או טילוויסט ולראות האם התופעה חלפה . 
אפשרות אחרת היא לבדוק את תפקודי הכליה בגלל מחלת הסוכרת ברקע , לבדוק שאין בריחת חלבון בשתן , זאת מאחר וחלבון נמוך בדם עלול לגרום כסימן ראשון נפיחות עפעפיים . 
אבל נראה לי שהאפשרות הראשונה יותר סבירה . 
אפשר גם לנסות כדור אנטי אלרגי כמו לוראסטין לפי הצורך . 
דר משה ארוך - רופא משפחה 
