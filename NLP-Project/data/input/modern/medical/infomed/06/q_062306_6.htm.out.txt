בדיקת קולונוסקופיה וירטואלית לחולי קרוהן 
האם בדיקת קולונוסקופיה וירטואלית טובה גם לחולי קרוהן ? 
ההמלצות הרשמיות בספרות הרפואית הינן לבצע מבדק קולונוסקופיה פעם בעשר שנים בכל אדם מעל גיל 50 כבדיקת סקר לגילוי מוקדם של סרטן המעי הגס . 
באנשים בעלי סיכון מוגבר , כגון חולי קרוהן , ובעלי רקע משפחתי של ממאירות במעי הגס , מומלץ לבצע בדיקות קולונוסקופיה בגילאים מוקדמים יותר ולעיתים יותר תכופות . 
בקולונוסקופיה רגילה החולה מבצע הכנה על ידי שטיפות המעי בעזרת שתיית חומר משלשל וביצוע חוקנים , ובבדיקה מחדירים דרך פי הטבעת צינור עם סיב אופטי או מצלמת וידיאו זעירה המאפשרים הסתכלות ובדיקה של רירית המעי לאורך כל המעי הגס . 
ניתן לבצע פרוצדורות בעזרת מכשיר הקולונוסקופיה כגון כריתת פוליפים ולקיחת ביופסיות מנגעים חשודים . 
הקולונוסקופיה הוירטואלית באה להחליף את בדיקת הקולונוסקופיה הרגילה כאשר מבצעים בדיקות סקר לגילוי מוקדם של סרטן המעי הגס באנשים בעלי סיכון ממוצע לחלות במחלה זו . 
היא מתבצעת על ידי אותה הכנה של ניקוי המעי הגס כמו בקולונוסקופיה רגילה , אך במקום הסתכלות ישירה על המעי הגס בעזרת מכשיר הקולונוסקופיה , מבצעים בדיקת CT ( סריקה ממוחשבת ) של המעי המאפשרת שחזור ממוחשב של מבנה המעי הגס . 
היתרון העיקרי של שיטה זו הוא שהיא איננה פולשנית ולכן " קלה יותר " לחולה . 
ההכנה של שטיפת המעי דומה בשתי הבדיקות , ולכן לא נחסכת בקולונוסקופיה וירטואלית . 
להיפך , ההכנה צריכה להיות קפדנית אף יותר מכיוון שבקולונוסקופיה רגילה יש אפשרות לשטיפה מקומית של שיירי צואה שנשארו במעי . 
בנוסף , בקולונוסקופיה ממוחשבת לא ניתן כמובן לבצע ביופסיות או כריתת פוליפים והיא משמשת רק כבדיקת סקר . 
לכן , בדיקה זו לא מתאימה לחולי קרוהן שבהם הקולונוסקופיה לא משמשת רק לגילוי מוקדם של סרטן המעי הגס אלא גם לאבחון פעילות המחלה הדלקתית במעי . 
בנוסף , בחולי קרוהן יש צורך לעיתים רבות לבצע ביופסיות , גם מכיוון שאצלם ממאירות של המעי יכולה להיווצר ללא נגע של פוליפ ( אותו רואים בקולונוסקופיה הוירטואלית ) . 
עוד באינפומד 
בדיקת קולונוסקופיה באינדקס הבדיקות של אינפומד בדיקת קולונוסקופיה וירטואלית באינדקס הבדיקות של אינפומד 
חזרה 
