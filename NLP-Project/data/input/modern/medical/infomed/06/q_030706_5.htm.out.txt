תוחלת החיים לחולים עם גליובלסטומה 
לפני כשלושה וחצי חודשים אובחן אצל אבי גידול מסוג GBM . 
כל מחקרים מעידים כי המחלה היא חשוכת מרפא וכי זמננו איתו קצוב . 
הוא עבר ניתוח + הקרנות וכרגע אנחנו לפני הטיפול הכמותרפי . 
הרופאים מדברים על עד 50 שבועות במקרה הטוב . 
אני מודעת לעובדה שזו סטטיסטיקה , אבל שאלתי היא , 50 שבועות ממתי ? 
מהניתוח , מסיום ההקרנות ? 
מכיוון שהזמן קיבל מימד אחר , חשוב לי מאוד לדעת . 
ראשית , אנו מצטערים על הבשורות הרעות . 
גליובלסטומה הוא גידול ממאיר במוח המשתייך לקבוצת גידולים הנקראים גליומות . 
מקור הגידולים הוא תאי הגליה שבמוח . 
גליובלסטומה הוא דרגה 4 של גידולים אלה , כלומר הדרגה המתקדמת ביותר . 
הטיפול שאביך מקבל הוא אכן הטיפול האופטימלי , ניתוח שבו מנסים להסיר את מירב המסה הגידולית ולאחר מכן מוסיפים טיפול בהקרנות וכמותרפיה . 
מחקרים הראו כי תוספת ההקרנות והכמותרפיה מאריכה את החיים ל - 40 - 50 שבועות . 
לשאלתך , בדרך כלל מתכוונים לתוחלת חיים מזמן האבחנה . 
כאמור , זה ממצא סטטיסטי . 
כמובן שמלבד תוחלת החיים יש גם חשיבות רבה לאיכות החיים בזמן שנותר , ובראש ובראשונה לדאוג שהוא לא יסבול מכאבים . 
לשם כך יש היום מגוון רחב של תרופות לשיכוך כאבים . 
נראה לי שבזמן זה הדבר החשוב ביותר שאתם כמשפחה יכולים לעשות למען אביך הוא להקיף אותו בהרבה חום , אהבה ותמיכה ולתמוך גם זה בזה . 
