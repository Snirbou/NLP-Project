האם יש קשר בין היצרות המסתם ושימוש באימוראן ופרדניזון 
אני סובל מקרוהן ואאורטיק סטנוזיס מולד . 
נוטל אימוראן ופרדניזון . 
לפני שנתיים בוצע ניתוח להחלפת מסתם במסתם ביולוגי . 
כיום קיימת היצרות מואצת של המסתם החדש ויש צורך להחליפו . 
איש מהמומחים אינו יודע לענות לי אם יש קשר בין התרופות לטיפול בקרוהן לבין ההיצרות המואצת של המסתם . 
ומה יהיה בעתיד ? 
האם זה יכול לקרות גם במסתם מכאני ? 
אודה על עזרתכם . 
אתה סובל משתי מחלות שונות : מחלה דלקתית של המעי ( מחלת קרוהן ) והיצרות מולדת של המסתם האאורטלי בלב . 
עברת ניתוח החלפת המסתם למסתם ביולוגי ולא מכאני , אנו מניחים על מנת להימנע מהצורך להשתמש בתרופות נוגדות קרישה כגון קומדין עקב הסכנה המוגברת לדימום ממערכת העיכול במחלת קרוהן . 
תרופות אלו ה " מדללות " את הדם חיוניות במושתל מסתם לב מכאני ( אך לא ביולוגי ) , על מנת למנוע אירועים תסחיפיים ופגיעה במסתם המושתל עקב היווצרות קרישי דם . 
לא ידוע על קשר בין היצרות מואצת של המסתם האאורטלי ( או כל מסתם אחר ) לבין שימוש בתרופות אימוראן ופרדניזון . 
גורמי סיכון ידועים להיצרות מואצת של מסתם ביולוגי הם מין נשי , עישון , סוכרת ורמות גבוהות של שומני הדם . 
יתרונם של המסתמים המכאניים הוא עמידותם , ולכן אינם סובלים מתופעה של היצרות חוזרת . 
חסרונם הוא היותם תרומבוגנים - כלומר נוטים ליצור קרישי דם ולכן יש צורך בטיפול קבוע בתרופות נוגדות קרישה . 
הטיפול בשילוב של שני מצבים רפואיים אלה דורש תיאום בין רופא קרדיולוג ורופא גסטרואנטרולוג . 
אנו מאחלים לך הצלחה בניתוח החלפת המסתם החוזר ורפואה שלמה . 
