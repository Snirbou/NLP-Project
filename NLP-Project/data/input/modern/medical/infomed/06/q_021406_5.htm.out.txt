סחרחורות במעבר מישיבה לעמידה 
בחודשים האחרונים בעת מעבר ממצב כריעה ( ישיבה ללא תמיכה כגון כיסא , ברגליים מכופפות ) למצב עמידה אני מקבלת סחרחורת קשה שאינה מאפשרת לי להמשיך ולצעוד . 
הצעדים הראשונים אחרי ההזדקפות נעשים תוך טשטוש . 
ההליכה אינה יציבה , אלא כמו בעת השתכרות . 
רק לאחר זמן רב ( לפעמים יותר משעה ) ישנה רגיעה והמצב חוזר לקדמותו . 
האם צריך לפנות לרופא , ואם כן - לאיזה סוג התמחות ? 
את מתארת מצב של אורתוסטטיזם . 
במצב זה מערכת העצבים האוטונומית של הגוף איננה מגיבה כיאות לירידה בלחץ הדם המתרחשת בעת מעבר מישיבה או שכיבה לעמידה . 
התגובה התקינה היא האצת הדופק והתכווצות כלי דם וכך עולה לחץ הדם בהתאם לשינויי התנוחה . 
על מנת לאבחן מצב של אורתוסטטיזם יש צורך במדידת לחץ דם בשכיבה , ושוב כדקה לאחר מעבר לעמידה . 
ירידה של יותר מ - 20 ממ"כ בלחץ הדם הסיסטולי מעידה על אורתוסטטיזם . 
ישנם מספר מצבים היכולים לגרום לאורתוסטטיזם : 1 ) מצב של התייבשות , כמו לאחר הקאות או שלשולים מרובים או בסוכרת לא מאובחנת ( מתן שתן רב ) . 
2 ) מחלות של מערכת העצבים המרכזית כמו פרקינסון או מחלה דומה הנקראת תסמונת שי - דרגר ( Shy-Drager syndrome ) . 
3 ) מחלות של עצבים היקפיים , לדוגמה בסוכרת או במחלת אמילואידוזיס . 
4 ) תופעת לוואי של תרופות , כגון תרופות להורדת לחץ הדם ותרופות נוגדות דיכאון . 
מומלץ לגשת להיבדק על ידי רופא המשפחה על מנת לקבוע אם אכן מדובר באורתוסטטיזם ( למרות שהתיאור שלך מאוד אופייני ) , ולראות האם ניתן לגלות את הסיבה על ידי בדיקה גופנית או בדיקות מעבדה כלליות . 
במידה ולא תימצא הסיבה - מומלץ לפנות לרופא מומחה במחלות עצבים ( נוירולוג ) . 
