על FNH - גידול שפיר בכבד 
התגלה אצלי גוש שפיר בכבד . כעת אני אמורה לעבור בדיקת MRI על מנת לדעת האם מדובר ב - FNH . 
אני מבקשת לדעת על איזו מחלה מדובר , האם היא מסוכנת ומהו הטיפול שאצטרך לעבור . 
FNH הינן ראשי תיבות של Focal nodular hyperplasia 
מדובר בגידול השפיר השכיח ביותר בכבד שאינו ממקור וסקולרי ( כלומר אינו ממקור של כלי דם ) . 
גידול זה קיים אצל שני המינים ובכל הגילאים , אך הגילוי הרב ביותר הוא אצל נשים בגילאי 20 - 50 . 
ככל הנראה הגידול נובע מתגובה היפרפלסטית של רקמת הכבד באיזור שסביב כלי דם לא תקין . 
ברוב המקרים מדובר בגידול בודד , שגודלו פחות מ - 5 ס"מ ובעל מאפיינים היסטולוגיים מסוימים . 
האבחנה - ברוב המקרים אין סימפטומים והגידול מתגלה באקראי . 
במיעוט המקרים תיתכן תחושת אי - נוחות בטנית או גוש הנימוש במישוש של הכבד . 
בבדיקות מעבדה , תפקודי הכבד לרוב תקינים , אך תיתכן עליה קלה ברמת האנזימים . 
ניתן לעשות אבחנה ע"י בדיקות הדמיה ( CT או MRI ) כך שבד"כ אין צורך לקחת ביופסיה . 
קשר לגלולות למניעת הריון - ייתכן שיש קשר כלשהו בין נטילת גלולות למניעת הריון לבין הגידול . 
אך בגלל שאין הוכחות חותכות לקיום קשר זה וגם לא ברורה משמעותו , אין מניעה להמשיך ליטול גלולות למניעת הריון או הורמונים אצל נשים שידוע אצלן קיום גידול זה . 
אולם יש המלצה אצל נשים אלו לעשות מעקב ע"י בדיקות הדמיה כל 6 - 12 חודשים . 
לרוב הגידולים נשארים באותו גודל או אפילו קטנים ואינם גורמים לסיבוכים , אם כי תוארו מקרים של גדילת הגידול אצל נשים שנטלו גלולות או תכשירים אחרים המכילים אסטרוגן . 
כמו כן תוארו מקרים של הגדלת הגידול בזמן הריון . 
אין כל עדויות להפיכת גידול זה לממאיר . 
ההמלצות - אם אכן אובחן הגידול ע"י בדיקות הדמיה כמתואר לעיל , כדאי לעשות מעקב לאחר 3 ו - 6 חודשים לאחר האבחנה ( גם כן ע"י בדיקות הדמיה ) כדי להראות שהגידול נשאר יציב בגודלו ושמאפייניו אכן שפירים , ולאחר מכן אין צורך בהמשך מעקב , למעט נשים הנוטלות גלולות שמומלץ אצלן המשך מעקב , כמתואר לעיל . 
כלומר , כל עוד הגידול נשאר יציב בגודלו , אין צורך בטיפול . 
במקרים נדירים ביותר של גידולים גדולים או כאלה הגורמים לסימפטומים , יש צורך בניתוח להוצאת הגידול . 
אצל אישה שיש לה גידול קטן , אין סיכון במהלך ההריון . 
אך אצל נשים עם גידול שגודלו מעל 8 ס"מ , יש צורך במעקב צמוד במהלך ההריון . 
