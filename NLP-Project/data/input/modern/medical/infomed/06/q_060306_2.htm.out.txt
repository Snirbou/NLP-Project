כאבי גב לבחורה עם עקמת שהטיפול בה הופסק עקב תום הצמיחה 
בכתה ו' זוהה אצלי סקוליוזיס עם 30 מעלות , קבלתי טיפול במחוך למשך שלוש שנים , ואחר כך קבע הרופא שאין צורך להמשיך בטיפול מפני שהצמיחה נעצרת , וזהו . 
מאז אני לא במעקב . 
עכשיו אני בת 22 , לומדת רפואה , כמובן יושבת על כסא כמעט 16 שעות ביום כדי ללמוד , אך לאחרונה התחלתי לחוש בכאב בגב וגם אני מרגישה שהעיוות התחיל להיות משמעותי , כלומר , אנשים התחילו לשים לב שמשהו לא נכון בגב שלי , דבר שלא היה קודם . 
אני גם מרגישה קושי בנשימה . 
איך זה יכול להיות שהמצב התפתח למרות שעברתי את תקופת הצמיחה ? 
אני גם רזה , האם זה משפיע ? 
רציתי גם לשאול עד כמה המצב יכול להתפתח ללא טיפול , האם יכול להגיע עד שיתוק ? 
והאם כירופרקט יכול לעזור יותר מפיזותרפיסט בשיפור מצב הגב שלי ? 
ראשית מעט מידע כללי : 
כאבי גב הם אחד הנושאים הנפוצים ביותר עימם מתמודדת הרפואה בעולם המודרני . 
כשמונים אחוז מכלל האוכלוסיה סבלו או סובלים מכאבי גב בשלבי חייהם השונים . 
בדרך כלל ניתן למנוע כאבי גב על ידי שמירה ושימוש נכון בגב , הכרת הסיבות לכאבים , והדרכים למניעתם . 
עמוד השדרה הינו רצף של 33 חוליות מהצוואר לעצם הזנב . 
החוליות יוצרות את עקומות עמוד השדרה ( העקומה המותנית , הגבית והצווארית ) . 
שמירה על 3 העקומות בעמדה נכונה מבטיחה פיזור אחיד וטוב של משקל הגוף ומניעת אזורי לחץ כואבים . 
בנוסף - שרירי הבטן , העכוז והירכיים תומכים ב - 3 העקומות ומאפשרים תנועה חופשית , ויש לשמור על השרירים חזקים וגמישים . 
בין החוליות ישנם מפרקים גמישים המאפשרים תנועות רחבות . 
גמישות מפרקי הגב , הירכיים והקרסוליים חשובה גם כן . 
בין כל שתי חוליות מונח דיסק המעניק גמישות ומתפקד כבולם זעזועים . 
הדיסק בנוי מטבעות סחוס מסיביות ובמרכזן גוש נוזלי . 
גורמים נפוצים לכאבי גב : 
יציבה לקויה ושימוש לא נכון בגוף בזמן עבודה ובמנוחה 
חוסר גמישות וכושר גופני ירוד 
תוחלת חיים ארוכה 
תורשה 
שינויים ניווניים במפרקי החוליות 
תאונות 
את מבנה השלד והשרירים אנו מקבלים בתורשה מהורינו . 
מכיוון שתוחלת החיים שלנו התארכה , השלד והשרירים שלנו נאלצים להתמודד עם עומסים שנים רבות . 
הדבר גורם להתפתחות שינויים ניווניים במפרקים . 
אל הבלאי הטבעי מצטרפות תאונות וכושר ירוד , חוסר הקפדה על יציבה נכונה ושימוש בלתי נכון בעבודה ומנוחה . 
עד כאן ההקדמה הכללית לכאב גב . 
מקובל שעקמת מחמירה בעיקר בתקופת הצמיחה עד גיל 19 , אולם תיתכן החמרה איטית יותר מעבר לגיל זה . 
ייתכן מאוד שכאב הגב הנוכחי אינו נובע מתהליך עקמת פעיל אלא מחולשת שרירים וחוסר הפעלה כללית של הגב - את עושה פעילות גופנית מסודרת ? 
ישיבה של שעות רבות מול מחשב הינה סיבה מספקת לכאב גב תחתון גם בלי עקמת כגורם סיכון לכאב גב . 
הקפידי לעשות הפסקה בה תשלבי תרגילי שחרור לגב כול שעה - גופנו זקוק לתנועה - 
http://www.med.umich.edu/1libr/sma/sma_xupperba_art.htm 
http://www.physiotherapist.co.il/exercises/stretching_exercises.htm 
הקפידי גם על עמדת מחשב נוחה . 
אין קשר לרזון 
אין חשש לשיתוק 
אין צורך בכירופרקטיקה , אלא בהערכה וטיפול במכון פיזיותרפיה . 
לסיכום - 1 - התחלת תרגול קבוע כמפורט לעיל והימנעות מישיבה ממושכת ורצופה . 
2 - גשי לאורתופד לצילום מנח עמוד שדרה על מנת להעריך את זווית העקמת כיום . 
3 - קחי הפניה למכון פיזיותרפיה וגשי לבדיקה מלאה שתעריך את מצב הגב כיום ותתאים טיפול מלא , מתרגול ספציפי ועד טיפול חשמלי וידני . 
רפואה שלמה ובהצלחה בלימודים . 
ירון טילינגר , פיזיותרפיסט מוסמך מכבי שירותי בריאות 
