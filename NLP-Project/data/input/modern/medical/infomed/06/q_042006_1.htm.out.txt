מאכלים אסורים בעת שימוש בנארדיל 
הפכתי את האתר ולא מצאתי אינפורמציה לגבי הדיאטה הדרושה בנטילת NARDIL . 
באופן כללי יש התעלמות מקיומה של התרופה באתרכם . 
אני יודעת שהיא לא בשימוש רחב אבל עדיין רבים וטובים נוטלים אותה . 
אשמח לקבל אינפורמציה לגבי מה אסור לאכול בנטילת התרופה . 
האינטרנט מלא באינפורמציות סותרות - כן אבוקדו - לא אבוקדו , יש האוסרים שוקולד , קפאין , רק גבינות עבשות או גבינות בכלל - בקיצור , המבוכה רבה . 
אשמח מאוד לעזרתכם , ואם אפשר בשפה מקצועית ( סטאז'רית לרפואה ) . 
נארדיל ( Phenelzine ) היא תרופה ממשפחת מעכבי האנזים MAO כסטאג'רית לרפואה את בוודאי יודעת כי באופן כללי יש להימנע ממוצרי מזון העשירים בטיראמין בזמן נטילת תרופות ממשפחה זו . 
גם משקאות המכילים קפאין ואלכוהול אינם מומלצים , ויש להימנע מהם או להגביל עד למינימום את צריכתם . 
מזון / משקאות בהם עלול להימצא קפאין הם : תה , קפה , שוקולד , קולה ומשקאות אנרגיה למיניהם . 
מוצרי מזון בהם נמצא / עלול להימצא טיראמין : בירה , יין , שרי , וליקרים למיניהם , גבינות - במיוחד מיושנות וגבינות עובש , שמרים , רוטב סויה או טופו , פול , בשר מיושן ומעושן , כבד , דגים מעושנים ומשומרים , בשרים שעברו תהליך תסיסה , קליפות בננה , אבוקדו , פירות שעברו תהליך תסיסה , יוגורט . 
ישנו גם פוטנציאל לתגובה בין אספרטיים ותרופות ממשפחת מעכבי האנזים MAO ומומלץ להגביל צריכה של מוצרים המכילים ממתיק מלאכותי זה . 
כפי שאת שמה לב , ההגבלות כוללות בד"כ את כל מה שעלול להימצא בו אחד מן החומרים הנ"ל . 
יש הטוענים כי ניתן לאכול כמויות קטנות של שמנת חמוצה , יוגורט , גבינת קוטג' , גבינת שמנת , פיצות שאינן מכילות גבינות מיושנות , ומוצרים בטעם שוקולד . 
