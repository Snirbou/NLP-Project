על אבחון למידה 
אני אם לבת 17 . 
איבחון לקראת כיתה א הראה מוכנות ללמידה . 
בשנים הראשונות לא שמענו מהמורים על בעיות מיוחדות , להיפך , כאשר התלוננו שהילדה לא מתייחסת בכלל ללימודים בשעות שלאחר בית הספר , נאמר לנו שהיא בסדר גמור וממלאת את חובותיה . 
במעבר מבית הספר היסודי לחטיבה , בשנה הראשונה בחטיבת הביניים , התגלו בעיות בהבנת הנקרא ובחשבון . 
היא קיבלה סיוע ולטענת המורים עברה את המכשול . 
במשך השנים הדגשנו בפני המורים כי הבת לא עושה דבר וחצי דבר הקשור לבית הספר לאחר שעות הלימודים , לא מכינה שיעורים ולא מתכוננת לבחינות . 
הציונים היו בינוניים ומעלה . 
ובכל זאת התחושה שלנו כהורים לא הייתה טובה . 
כעת הגענו לתקופה של בחינות בגרות . 
התוצאות של מבחני הבגרות נמוכות מאד . 
מצב הלימודים לא טוב . 
כעת כאשר הבת בכיתה יא ממליצים לנו לפנות לאבחון למידה . 
הבת מתעסקת המון במחשב , כותבת סיפורים באנגלית , קוראת ספרים שלמים של הרי פוטר באנגלית ובעברית ועל פניו נראה כי אין פה כל בעיה של למידה , אלא התייחסות לא רצינית ללימודים . 
הילדה נראית לנו נבונה וכאשר משתדלת מעט היא מצליחה . 
האם יש דרך נוספת לבדוק אם מדובר בבעיית למידה מבלי לבצע אבחון יקר ומיותר בעינינו כהורים ? 
מטרת אבחון הלמידה הוא לקבוע האם ישנו איזשהו ליקוי למידה שגורם לקושי בלימודים . 
ייתכנו ליקויי למידה בתחומים ספציפיים , כמו למשל ליקוי בחשבון , ליקוי בקריאה או בכתיבה בלבד . 
העובדה שבתך אינטליגנטית והצליחה בלימודים בכיתות הנמוכות אינה שוללת את האפשרות כי קיים ליקוי למידה , ייתכן כי אז היא הצליחה לחפות על ליקוי , אם קיים , אך בהמשך זה נהיה קשה יותר . 
גם העובדה שלדברייך אין לה ענין ומוטיבציה להשקיע בלימודים בבית אינה שוללת זאת . 
ייתכן שיש לה קושי שמונע ממנה להצליח ובגלל זה היא מוותרת מראש ומאבדת עניין . 
כמובן שייתכן שתעשו אבחון והוא ימצא שאין כל ליקוי , אבל גם אז תוכלו להיות יותר ממוקדים ולדעת שהאתגר הוא לשפר את המוטיבציה והרצון שלה ללמוד . 
זה לא פשוט לשנות דפוסי למידה ( או יותר נכון אי למידה ) של שנים , ויותר מכך את התפיסה שלה שהיא תלמידה " בינונית " או " לא טובה " , ודווקא בגלל כך זה הזמן לפנות לאבחון ואולי להסתייע בהמשך בייעוץ מקצועי . 
נראה לי כי השקעה עכשיו יכולה להשתלם לטווח ארוך מכל הבחינות . 
בהצלחה . 
