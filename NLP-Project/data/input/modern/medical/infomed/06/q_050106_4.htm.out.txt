מידע על תסמונת שחלות פוליציסטיות 
אובחנתי ע"י רופאה אנדוקרינולוגית בשחלות פוליציסטיות . 
לאחר עיון בפורום בנושא ראיתי את הטיפול התרופתי ע"י גלולות למניעת הריון שיסדירו את המחזור ויורידו את תופעת שעירות היתר , אך לא יכולתי למצוא מה בנוגע להשמנת היתר . 
יש משהו מומלץ שיכול להחזיר את מנגנון המטבוליזם לקדמותו ? 
לפני ההשמנה החריגה ? 
( בסביבות 15 קילו עודפים עם שמירה על תזונה בשילוב עם ספורט לא אינטנסיבי ) . 
תסמונת שחלות פוליציסטיות הינו מצב כרוני המאופיין בווסת לא סדירה ועדות לרמה עודפת של הורמוני מין זכריים ( אנדרוגנים ) שיכולה לגרום לשיעור יתר בפנים , אקנה ו/או התקרחות בצורה האופיינית לגברים . 
לרוב מופיעות התופעות שתוארו כבר בגיל ההתבגרות , אך במיעוט המקרים ייתכן ביטוי רק בגיל מבוגר . 
בדרך כלל לנשים עם התסמונת יש פחות מ - 6 - 8 מחזורי וסת בשנה . 
הביטוי של התסמונת שונה מאישה לאישה . 
לנשים מסוימות יש רק אקנה קל , בעוד שאצל אחרות ייתכנו אקנה קשה , שיעור בפנים והתקרחות . 
בנוסף ייתכנו כחלק מהתסמונת השמנה וירידה בפוריות ( קושי בכניסה להריון בשל ביוצים מועטים ולא סדירים ) . 
כמו כן יש לתסמונת קשר למצבים העלולים לגרום לפגיעה בבריאות הכוללים : עמידות לאינסולין והתפתחות של סוכרת , מחלת לב , גידול ממאיר ברירית הרחם והפרעת נשימה בשינה . 
כיום ישנן תרופות ושינויים שניתן לעשות באורח החיים כדי להפחית את הסימפטומים של התסמונת . 
בנוסף קיימים טיפולים אשר יכולים לסייע בכניסה להריון לנשים הרוצות בכך . 
הטיפול הוא אינדיבידואלי וצריך להיות מותאם לאישה ולסימפטומים הקיימים אצלה . 
ישנה חשיבות לטפל בסימפטומים אפילו אצל נשים הסובלות מסימפטומים מעטים וקלים , כדי למנוע הופעת בעיות רפואיות במהלך הזמן . 
הטיפול במחזור לא סדיר - נטילת גלולות עוזרת להסדיר את המחזור החודשי , עוזרת בהגנה על רירית הרחם וכן תורמת לטיפול באקנה ובשיעור היתר ( וכמובן אף משמשת כאמצעי מניעה ) . 
יש לציין שנטילת הגלולות אינה מרפאה את התסמונת , כי אי הסדירות במחזור תשוב כאשר מפסיקים ליטול את הגלולות . 
בנשים מסוימות ירידה מתונה במשקל הגוף ( 5 - 10 % ממשקל הגוף בנשים עם עודף משקל ) תסדיר את המחזור . 
תרופות להורדת רמת האינסולין יכולות אף הן לגרום למחזורים סדירים . 
נדיר שהגלולות הקיימות בשימוש היום גורמות לעליה במשקל . 
חשוב להיות במעקב לחץ דם , רמת סוכר וכולסטרול בדם , כי בנשים הסובלות מהתסמונת תיתכן עליה בפרמטרים אלה כתוצאה מנטילת הגלולות . 
הטיפול באקנה ושיעור יתר - נטילת גלולות יכולה לשפר את המצב , וכן השיטות הקוסמטיות הקיימות להורדת שיער . 
הטיפול בעודף משקל ורמה עודפת של אינסולין - ירידה במשקל היא הדרך היעילה ביותר לאזן את האינסולין ולהסדיר את המחזור . 
מומלץ להיות בתוכנית המשלבת דיאטה עם פעילת גופנית . 
נשים רבות עם התסמונת מתקשות בירידה במשקל . 
אם ניסית עד כה בכוחות עצמך , מומלץ לפנות לדיאטנית כדי לקבל ייעוץ מקצועי . 
תרופות להורדת רמת האינסולין ( כגון מטפורמין ) - מחקרים הראו שנטילת מטפורמין מסדירה את המחזור בכ - 50 % מהנשים שנטלו את התרופה . 
כמו כן היתה ירידה אצל חלק מהן ברמת ההורמונים הזכריים וסיוע בירידה במשקל . 
מחקרים הראו שנשים שהיו בדיאטה ירדו יותר במשקל כאשר הן נטלו בנוסף את התרופה מטפורמין . 
יש לציין שכאשר נוטלים את התרופה יש לשמור על דיאטה ופעילות גופנית , אחרת לאחר ירידה התחלתית במשקל תהיה עליה בחזרה . 
השימוש במטפורמין כתרופה לטיפול בתסמונת השחלות הפוליציסטיות הוא עדיין נסיוני ולכן אין עדיין נתונים לגבי הבטיחות שבנטילת התרופה לטווח ארוך . 
מומלץ לפנות לרופא אנדוקרינולוג ( מומחה למערכת ההורמונלית ) או לגינקולוג בעל נסיון בתחום כדי להיות בטיפול ובמעקב . 
