האם יש לבצע ביופסיית כבד בגלל כבד שומני 
אני בן 29 , בריא בדרך כלל עם נטיה לעצירות . 
בבדיקת כולסטרול שגרתית שעשיתי , נמצאו אנזימי כבד גבוהים . 
בבדיקות דם רבות נוספות שעשיתי , הכל תקין . 
בדיקת אולטרסאונד העלתה הסננה שומנית בכבד , חוץ מזה הכל תקין . 
הערכים החריגים : נוגדנים לשרירי חלק + 1 ALT 107 GGT 337 AST 60 הרופאה המטפלת הפנתה אותי לביופסיית כבד . 
האם יש הצדקה לעריכת בדיקה פולשנית כזו לאור הממצאים ? 
רמות גבוהות באופן מתון של אנזימי הכבד מראות על פגיעה קלה אך ממושכת בתאי הכבד . 
להסבר על המשמעות ראה תשובה לשאלה קודמת באתר אינפומד 
http://www.infomed.co.il/questions/q_103105_4.htm 
ישנן מספר סיבות להסננה שומנית של הכבד . 
העיקרית בכלל האוכלסיה היא שתיית אלכוהול מוגזמת וארוכת טווח . 
סיבות נוספות הינן השמנה ניכרת , עמידות לאינסולין ( כפי שקורה בחולי סוכרת ) , מחלות אגירה תורשתיות , מצבי רעב ותת - תזונה או לאחר ניתוחי מעיים . 
מצבים נוספים כוללים מחלת מעי דלקתית , זיהום בנגיף ה - HCV , מחלת וילסון ושימוש בתרופות שונות ( כגון סטרואידים ) . 
נוגדנים לשריר חלק יכולים להראות על דלקת כבד נגיפית או דלקת כבד אוטואימונית . 
יש לבצע בדיקות לנגיפים של הכבד ( HCV , HBV ) , בדיקה ל - HIV , בדיקות לצרולופלסמין ואיסוף שתן לנחושת ( בדיקות לגילוי מחלת וילסון ) ובדיקות לסמנים נוספים של מחלה אוטואימונית . 
האם ישנה מחלה תורשתית ידועה במשפחתך ? 
האם אתה נוטל אלכוהול או כל תרופה אחרת ? 
( סטרואידים ? 
תרופות טבעיות ? 
) 
כאשר ישנה עליה לא מוסברת וקבועה באנזימי הכבד , אכן יש התוויה לביצוע ביופסיה של הכבד בכדי לנסות להגיע לאבחנה , וכן לקבוע את חומרת המחלה ודרגת התקדמותה על מנת לכוון לטיפול מתאים . 
ביופסיה של הכבד מתבצעת עם או בלי הנחיה של אולטרסאונד באופן אמבולטורי . 
יש להימנע מאכילה 6 שעות לפני ביצוע הביופסיה . 
בזמן הביופסיה שוכבים על הגב עם יד ימין מתחת לראש . 
לאחר הזרקת חומר הרדמה מקומי מבצעים דקירה מהירה של הכבד על ידי מחט דקה . 
כאשר המחט יוצאת נמצא בתוכה גליל דק של רקמת כבד . 
לאחר הדקירה שמים תחבושת קטנה באיזור הדקירה ויש לשכב על צד ימין במשך כשעתיים על מנת להפחית את הסכוי לדימום ( נדיר ) . 
לכן כדאי לגשת לשירותים לפני ביצוע הביופסיה . 
לאחר מכן נשארים בהשגחה למשך עוד מספר שעות , ובזמן זה ניתן לאכול או לראות טלוויזיה ( כדאי להביא חבר או קרוב משפחה על מנת שיהיה עם מי להעביר את הזמן ) . 
עד 25 % מהאנשים מרגישים אי נוחות או כאב עמום קל באזור הביופסיה ( או בכתף ימין ) למספר שעות לאחר הפרוצדורה . 
ניתן במידת הצורך להיעזר בכדור נגד כאבים . 
למידע נוסף על ביופסיית כבד ( באנגלית ) ראה אתר 
http://patients.uptodate.com/topic.asp?file=livr_dis / 5693 
רפואה שלמה וכל טוב . 
