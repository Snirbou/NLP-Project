טיפול בכאבי גב תחתון שהחמירו לאחרונה 
מזה כשנה סובלת מכאבי גב תחתון . 
עשיתי פיזיותרפיה אך זה לא עזר . 
לפני 7 חודשים התחלתי בפעילות גופנית שנקראת פילאטיס , אך אין הטבה , ויתרה מזאת - אפילו החמרה . 
בחודש האחרון החל הגב התחתון להיתפס בצורה כזאת שאני לא יכולה להתיישר עם כאבים עזים וגם כאב בצד שמאל . 
לציין שעברתי צילום גב שלא הראה בעיה . 
בינתיים אני סובלת מה אפשר לעשות ? 
אילו פתרונות מומלצים ? 
ראשית מעט מידע כללי . 
כאבי גב הם אחד הנושאים הנפוצים ביותר עימם מתמודדת הרפואה בעולם המודרני . 
כשמונים אחוז מכלל האוכלוסיה סבלו או סובלים מכאבי גב בשלבי חייהם השונים . 
בדרך כלל ניתן למנוע כאבי גב על ידי שמירה ושימוש נכון בגב , הכרת הסיבות לכאבים והדרכים למניעתן . 
עמוד השדרה הינו רצף של 33 חוליות מהצוואר עד לעצם הזנב . 
החוליות יוצרות את עקומות עמוד השדרה ( העקומה המותנית , הגבית והצווארית ) . 
שמירה על 3 העקומות בעמדה נכונה מבטיחה פיזור אחיד וטוב של משקל הגוף ומניעת אזורי לחץ כואבים . 
בנוסף - שרירי הבטן , העכוז והירכיים תומכים ב 3 העקומות ומאפשרים תנועה חופשית , ויש לשמור על השרירים חזקים וגמישים . 
בין החוליות ישנם מפרקים גמישים המאפשרים תנועות רחבות . 
גמישות מפרקי הגב , הירכיים , והקרסוליים חשובה גם כן . 
בין כל 2 חוליות מונח דיסק המעניק גמישות ומתפקד כבולם זעזועים . 
הדיסק בנוי מטבעות סחוס מסיביות ובמרכזן גוש נוזלי 
גורמים נפוצים לכאבי גב : 
יציבה לקויה ושימוש לא נכון בגוף בזמן עבודה ובמנוחה 
חוסר גמישות וכושר גופני ירוד 
תוחלת חיים ארוכה 
תורשה 
שינויים ניווניים במפרקי החוליות 
תאונות 
את מבנה השלד והשרירים אנו מקבלים בירושה מהורינו . 
מכיוון שתוחלת החיים שלנו התארכה , השלד והשרירים שלנו נאלצים להתמודד עם עומסים שנים רבות . 
הדבר גורם להתפתחות שינויים ניווניים במפרקים . 
אל הבלאי הטבעי מצטרפות תאונות וכושר ירוד , חוסר הקפדה על יציבה נכונה ושימוש בלתי נכון בגב בעבודה ובמנוחה . 
עד כאן ההקדמה הכללית לכאבי גב . 
כאבי גב כשנה לא מעידים בהכרח על נזק לגב , אלא על הצורך ללמוד להפעיל בצורה נכונה את הגב , ועל הצורך בתרגול קבוע ( חשבי על הגב כעל אוטו שצריך להתניע מידי פעם כדי שימשיך לתפקד טוב ) . 
וכעת ספציפית לשאלתך - 
אפשר לחזור לרופא ולבקש המשך בירור הדמייתי , למשל CT שיצביע על נזק אפשרי שלא נראה בהדמיה הרנטגנית 
באם לא מצאת פיתרון לתפקוד בגלל כאבי הגב העזים ישנן דרכים רבות לטיפול בכאב כרוני שלא נפתר בטיפולי הפיזיותרפיה : 1 - שימוש במכשיר טנס tens לשיכוך כאבים בבית . 
ניתן להשאיל מכשיר ביד שרה ולקבל הסבר לשימוש במכון פיזיותרפיה . 
2 - התאמת טיפול תרופתי כגון אלגוליזין ( פרופוקסיפן ) ונגזרות אנלגטיות אחרות . 
בתיאום עם רופא המשפחה : 3 - פניה למרפאת הכאב של הקופה ( דרך רופא משפחה ) לקבלת טיפול ספציפי להורדת הכאב . 
4 - חום עוזר לבעיות פרקיות , ולכן ניתן לנסות לחמם עם כרית חמה את הגב באזור הכאב . 
5 - הימנעות מתנוחה סטטית ממושכת - הקפידי לעצור את עיסוקך כל 40 דקות ולבצע תרגול לגב . 
http://www.med.umich.edu/1libr/aha/aha_xlbpm_art.htm 
6 - הפחתת משקל עודף אם יש וביצוע פעילות גופנית סדירה ( הליכה / שחיה ) 
לסיכום - המשך בירור הדמייתי מחד והתחלת טיפול ספציפי לכאב מאידך הם המשך הדרך למי שלא מצא מזור לכאבו במכון פיזיותרפיה . 
רפואה שלמה , 
ירון טילינגר - פיזיותרפיסט מוסמך מכבי שרותי בריאות 
