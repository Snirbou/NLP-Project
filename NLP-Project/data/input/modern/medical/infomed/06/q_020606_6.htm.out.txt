דם בשתן ללא ממצא פתולוגי 
אני בת 23 . 
לפני שנה ביצעתי בדיקת שתן שהצביעה על המטוריה , מאוחר יותר ביצעתי בדיקת אולטרסאונד לדרכי השתן והכליות שלא הצביעה על ממצא פתולוגי . 
הלכתי לרופא בכיר והוא אמר לי שיש הרבה אנשים שמסתובבים עם דם בשתן ללא שום סיבה והמליץ על בדיקה ציטולוגית . 
האם די בזה או דרושות עוד בדיקות ? 
ישנם מספר גורמים העוזרים לאבחן את הסיבה להמטוריה . 
האם ההמטוריה הייתה ממצא חד - פעמי או שעכשיו לאחר חצי שנה עדיין יש המטוריה ( בבדיקות שתן לא בעת מחזור וסתי ! ) ? 
האם יש סיפור משפחתי של המטוריה או מחלות כליות או דרכי שתן ? 
האם בבדיקות השתן יש ערך גבוה של חלבון ? 
האם בבדיקות הדם קיימת הפרעה בתפקוד הכליות ( ערכי קראטינין גבוהים ) ? 
המקורות של דם בשתן ( המטוריה ) הם או מהכליות או מדרכי השתן עצמם . 
בדיקה מיקרוסקופית של השתן יכולה לגלות שהמקור הוא מהכליות אם תאי הדם האדומים מסודרים בצורה של תבנית ארוכה וצרה ( cast ) . 
העובדה שבדיקת אולטרסאונד תקינה מרמזת שאין בעיה מבנית בדרכי השתן . 
בדיקת ציטולוגיה מחפשת תאים ממאירים מגידולים בדרכי השתן - מחלה שהיא מאוד לא סבירה בגילך . 
ברוב המקרים של המטוריה ממושכת , ללא הפרעות נוספות בבדיקת השתן , כאשר התפקוד הכלייתי תקין , ובדיקת אולטרסאונד תקינה - אכן אין צורך בבדיקות נוספות , מלבד מעקב תקופתי אחר בדיקות השתן והתפקוד הכלייתי . 
את יכולה להתייעץ עם רופא מומחה במחלות כליות ( נפרולוג ) על הצורך בבדיקות נוספות במצבך . 
אורולוג הוא רופא מומחה במחלות של דרכי השתן . 
