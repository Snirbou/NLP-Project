טיפול מומלץ לחולה בלייפת ריאתית 
אני חולה בלייפת ריאתית מזה חמש שנים , מטופלת על ידי ריאולין וזריקות חודשיות של דיפרוספן . 
ברצוני לדעת אם זה הטיפול האולטימטיבי ? 
או שמא יש טיפול אחר ? 
מהם הסיכויים שהמחלה תידרדר , ואם כן , כיצד ניתן למתן אותה . 
עוד עלי לציין שאני חולת סוכרת סוג 2 . 
לייפת ריאתית ( pulmonary fibrosis ) היא למעשה מחלה שבה מתרחש תהליך דלקתי ולאחר מכן הצטלקות של רקמת הריאה שגורמים לפגיעה בתפקודה . 
קיימים מספר תתי סוגים ועל כן ישנם הבדלים בהערכת מהלך המחלה ותוצאותיה , וכמו כן בטיפול . 
קביעת תת הסוג נעשית על ידי המהלך הקליני ואצל חלק מהחולים מתבצעת גם ביופסיה ריאתית . 
בבדיקת הביופסיה נלקחת דגימת רקמה מהריאה לבדיקה מיקרוסקופית , ועל ידי איתור מאפיינים מסוימים נקבע תת הסוג של המחלה . 
האם עברת ביופסיה ריאתית ? 
האם ניתנה לך אבחנה של סוג המחלה ממנה את סובלת ? 
אחד הסוגים הקיימים נקרא פיברוזיס ריאתי אידיופאתי - Idiopathic pulmonary fibrosis ( כלומר הגורם לתהליך ההצטלקות אינו ידוע ) . 
בסוג זה ישנה התקדמות מתמדת של המחלה . 
אתייחס כאן בקצרה למחלה זו , אך שוב , יש שוני בין הסוגים השונים ולא ברור משאלתך מאיזה סוג את סובלת . 
העיקרון הטיפולי הוא להקטין את התהליך הדלקתי מתוך היגיון שבכך יקטן גם תהליך ההצטלקות של רקמת הריאה . 
לכן הטיפול המרכזי הוא בסטרואידים ( אלו הן זריקות הדיפרוספן שאת מקבלת ) , שזו תרופה נוגדת דלקת . 
בנוסף , ישנם טיפולים אימונוסופרסיביים ( מדכאי חיסון ) שאף הם אמורים להפחית את התהליך הדלקתי כגון אזאתיופרין או ציקלופוספאמיד וטיפולים אנטי - פיברוטיים כגון כולחיצין או פניצילאמין . 
השימוש בתרופות האימונוסופרסיביות והאנטי - פיברוטיות הוא בעיקר לחולים שאינם מגיבים לטיפול בסטרואידים , חולים שסובלים מתופעות לוואי של הסטרואידים או חולים שהם בסיכון גבוה לסיבוכים מסטרואידים ( בין השאר בקבוצה זו חולי סוכרת שאינה מאוזנת . 
האם הסוכרת שלך מאוזנת ? 
) 
למרבה הצער אין כיום הוכחות ברורות כי הטיפולים השונים משפרים את מצב המחלה או את איכות החיים של החולים . 
אולם הפוטנציאל לתוצאות חיוביות מעודד בכל זאת את הרופאים להמשיך ולטפל בתרופות אלו . 
אצל חולים שבהם ישנה התדרדרות בתפקוד הריאתי למרות טיפול אופטימלי , ושמתאימים מבחינת הקריטריונים , יש לשקול השתלת ריאה . 
בשל בההמתנה הארוכה לתרומה מומלץ לחולים להירשם מוקדם אם יש צורך מבחינת התפתחות המחלה . 
חשוב מאוד שתהיי במעקב של רופא מומחה בפולמונולוגיה ( מחלות של מערכת הנשימה ) שתוכלי לקבל ממנו את מלוא המידע ולהפנות אליו את כל שאלותייך . 
מאחר והנושא מורכב ואין בידי את מלוא הנתונים הרפואיים שלך , קשה לייעץ מבלי לבדוק אותך ולעיין במסמכים הרפואיים שלך . 
את מוזמנת לכתוב לנו שוב אם יהיו לך שאלות נוספות , נשתדל לעזור ככל יכולתנו . 
רפואה שלמה . 
למידע נוסף ניתן לקרוא באתרים אלה : 
http://www.emedicine.com/med/topic1960.htm 
http://www.findarticles.com/p/articles/mi_m 0656 / is_1993_Feb/ai_17246666 
