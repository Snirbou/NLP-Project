איבוד תחושה באזור האגן וחוליה שאינה מחוברת היטב 
לפני כשנתיים פניתי לרופא שלי בעקבות תופעה מוזרה - איבדתי את תחושת העור באזור האגן הימני ( מתחת למותן ) . 
יש לציין כי הרגשתי את החלקים הפנימיים ( מתחת לעור ) . 
הרופא שלח אותי לצילומי גב ונמצא כי החוליה התחתונה בגבי מחולקת לשניים ( אינני זוכרת איך קוראים לפגם זה ) . 
הוא הסביר לי שזהו פגם מולד . 
לאחר מכן נשלחתי לטיפולי פיזיותרפיה שהתבצעו באזור " הרדום " ובחוליות הגב התחתונות . 
לאחר כ - 10 טיפולי פיזיותרפיה התופעה נעלמה . 
בחודש האחרון התופעה חזרה בדיוק באותו מקום . 
יש לציין שהדבר לא מפריע לי בחיי היומיום . 
האם זה מסוכן ? 
האם איבוד התחושה עלול להתפשט לאזור הרגליים ? 
האם קיים קשר בין הבעיה בגב לאיבוד התחושה ? 
האם הפגם המולד בחוליית הגב מסוכן ( לטווח ארוך , בהקשר לתפקוד התקין שלי ) ? 
האם לבצע שוב את טיפולי הפיזיותרפיה או שאולי קיים טיפול אחר ? 
את מתארת ירידת תחושה מקומית שטחית באזור האגן וממצא רנטגני מולד של חוליה שאינה מחוברת היטב . 
לא ברור לי ההקשר בין שתי התופעות , וכלל לא בטוח שיש קשר ביניהן . 
לראיה - הממצא מולד , אך ירידת התחושה אינה מולדת , כך שתיתכן סיבה אחרת לכך . 
יש מקום לברר את התופעה עם נוירולוג לשלילת בעיה עצבית . 
לא נראית לי סכנה מיידית מלבד הפחד לפציעה של המקום שלא תורגש . 
הפגם אינו מסוכן , ולראיה - עד לצילום לא ידעת ממנו וכלל לא בטוח שהוא קשור להירדמות . 
ייתכן וירידת התחושה נבעה מלחץ על שורש עצב באזור הגב התחתון - מקובל טיפול מתיחה מותנית עם תרגילי חיזוק למצב כזה . 
אינני ממליץ על פיזיותרפיה אלא על המשך בירור עם נוירולוג לשלילת בעיות עצביות פריפריות או מרכזיות . 
לסיכום - אין מקום לחשש , אלא להמשך בירור לפני פניה לטיפולי פיזיותרפיה . 
רפואה שלמה 
ירון טילינגר - פיזיותרפיסט מוסמך מכבי שרותי בריאות 
