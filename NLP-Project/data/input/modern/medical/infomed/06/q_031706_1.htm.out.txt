הרפס בשפתיים החוזר מדי מספר חודשים 
אני סובלת מידי חודשיים מהרפס בשפתיים . 
לאחרונה ההרפס תפס התרחבות ענקית והשפעתו גברה בכך שכל צד שמאל בפנים עם תחושה כמו של שיתוק , נפיחות בבלוטות הלימפה - מרגישה ממש גולות גדולות ולחץ בעיניים . 
האם זה מחייב טיפול ? 
האם יש סכנה כלשהי ? 
הרפס כל חודשיים - שלושה האם זה מראה על מערכת חיסון ירודה ? 
הרפס בשפתיים נגרם באופן קלאסי ע"י נגיף הרפס סימפלקס מסוג 1 ( אם כי היום ידוע שגם נגיף ההרפס מסוג 2 יכול לגרום לכך ) . 
נגיף ההרפס מסוג 1 ( בשמו המקוצר HSV - 1 ) יכול לגרום למחלה קלינית גם במקומות אחרים בגוף , כגון באברי המין , בכבד , בריאות , בעיניים , ובמערכת העצבים המרכזית . 
זיהומים אלה עלולים להיות קשים במיוחד כאשר קיים דיכוי חיסוני . 
הזיהום הראשוני בהרפס נגרם מחדירה של הנגיף דרך העור עד שהוא מגיע לעצבים . 
לרוב אין סימפטומים , אך לעיתים תיתכן מחלה שבה בנוסף לשלפוחיות בשפתיים מופיע אף חום והרגשה כללית רעה . 
לאחר מכן הנגיף חי בצורה " רדומה " בתאי העצב ויכול לעבור שפעול מחדש ( רה - אקטיבציה ) , ולגרום להתפרצויות נוספות מהן בעצם את סובלת . 
השכיחות והחומרה של ההתפרצויות שונות מאוד מאדם לאדם ומושפעות מפקטורים רבים , ביניהם גם קיום דיכוי חיסוני . 
בדרך - כלל יש סימנים מקדימים לפני ההתפרצות של כאב , שריפה , דגדוג וגרד המופיעים 6 - 53 שעות לפני הופעת השלפוחית הראשונה . 
מרבית האנשים יודעים כבר לאתר טריגרים להתפרצות , כמו חשיפה לשמש , חום , מחזור חודשי , מתח נפשי , זיהום בפה , טיפולי שיניים ועוד . 
גם אצל אנשים בריאים לחלוטין יש שוני גדול מאוד בתדירות , החל מהתפרצות אחת בחודש ( אצל 24 % מהאנשים ) ועד לפעמיים בשנה ( אצל 19 % ) . 
כך שהתדירות שאת מציינת של התקף אחת לחודשיים - שלושה היא לא נדירה ולכשעצמה אינה צריכה להעלות חשש לבעיה במערכת החיסון שלך . 
הסימפטום שאת מתארת של שיתוק במחצית הפנים יכול להתאים לשיתוק על שם בל ( Bell's palsy ) או בשם העממי פציאליס . 
זהו שיתוק של מחצית הפנים שנגרם אכן ברוב המקרים ע"י נגיף ההרפס . 
לאור העובדה שאת חשה בהחמרה בתקופה האחרונה , ולהבנתי התופעה של השיתוק במחצית הפנים היא חדשה , אני ממליצה לך לפנות לרופא נוירולוג ( מומחה במערכת העצבים ) ולהיבדק בהקדם . 
