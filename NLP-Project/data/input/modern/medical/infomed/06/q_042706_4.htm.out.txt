כאבי רגליים למרות ארתרוסקופיה ופיזיותרפיה 
לפני חודש וחצי עברתי ארתרוסקופיה , אני עושה פיזיותרפיה ומתחילה השבוע הידרותרפיה . 
למרות הכל אני בקושי הולכת וסובלת עדיין מכאבים חזקים . 
שאלתי - האם זה הגיוני שנמשך כל כך הרבה זמן ? 
האם כדאי לחזור לאורתופד ? 
יש לי ביקורת אחרי 3 חודשים . 
ארתרוסקופיה הינה ניתוח המבוצע בצורה זעיר - פולשנית ויתרונה בכך שיש פגיעה מינימלית ברקמות הבריאות ולכן עם שיקום יחסית קל . 
ניתו לבצע בטכניקה זו פעולות רבות , החל מאבחון ועד טיפול בנזקים לכל הרקמות במפרק הברך , למשל תיקון מניסקוסים קרועים / תיקון רצועות צולבות קרועות / שיוף משטחים / פרקים פגועים ועוד . 
זמן השיקום משתנה בהתאם לטיפול שנעשה בארתרוסקופיה ובהחלט ייתכן שלאחר חודש וחצי ישנה עוד מוגבלות רבה . 
אין מה להתייעץ כעת עם רופא נוסף , אלא להשקיע המון אנרגיה בתרגול ע"פ הנחיית הפיזיותרפיסט . 
השיקום במכון פיזיותרפיה כוללני ומתייחס לפרמטרים רבים כגון - 
טווחי התנועה 
כוח השרירים 
יכולת ההליכה / ריצה / עליית וירידת מדרגות 
טיפול תומך בכאבים במגוון דרכים - ממסג' ועד טיפול חשמלי 
שיפור שיווי המשקל הדינמי של הברך - היכולת להיות יציב במצבים משתנים כגון מרצפות לא מסודרות ברחוב . 
בנוסף יחפשו גם תורמים נוספים בהם רצוי לטפל כגון : 
מנח קרסוליים 
אורך שרירי ירך וברך 
מנח פיקות 
נקודות רגישות על מסת שרירי הירך 
שליטה שרירית על מפרק הברך 
את כל אלה יבדקו במכון פיזיותרפיה וטיפול מתקן יותאם . 
עד אז . 
נסי לתרגל מאלה - בעדינות ולא להגיע לכאב יותר מקל - http://www.med.umich.edu/1libr/sma/sma_xankspra_art.htm 
http://www.med.umich.edu/1libr/guides/knee/kneeart.htm 
התייעצי גם עם המטפל אם יש מקום להוסיף תרגול או לשנות קיים . 
לסיכום - אין צורך לחזור לרופא או להיבהל אלא להשקיע עבודה בתרגול כוללני יומיומי . 
ירון טילינגר - פיזיותרפיסט מוסמך מכבי שרותי בריאות 
