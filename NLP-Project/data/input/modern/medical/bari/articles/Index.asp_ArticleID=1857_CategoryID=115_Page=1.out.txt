הפרעת חרדה ואישיות בחרדה 
מאת : עמי ברונסקי , פסיכולוג קליני מי מאתנו לא שמע או מכיר אנשים הסובלים מחרדה . 
אנשים עשו קריירה מלספר על חרדת הטיסות שלהם מול מצלמות הטלוויזיה . 
חרדה היא היום תופעה אנושית מדוברת ומוכרת יותר מאי פעם . 
אנשים מבלבלים בקלות בין השימוש במילה פחד , כמו פחד ממעליות , או פחד ממקומות גבוהים , לבין שימוש במושג המקצועי והמדויק יותר : חרדה . 
מדובר בחוויה שלילית ומאיימת , שהיא כמו פחד שיצא משליטה . 
הוא לא בפרופורציה לגירוי שמעורר אותו , והוא מציף את כל המערכות שלנו , הגופניות והרגשיות . 
אנחנו עשויים לחוות דופק מהיר , הזעה , חוסר שקט גופני , אימה ומחשבות שליליות עד כדי תחושה שאנחנו משתגעים או הולכים למות . 
הצורות הנפוצות של הפרעות חרדה כאלה הנן מוכרות מאוד , בהן חרדה ממקומות סגורים – קלאסטרופוביה , חרדה ממקומות הומי אדם וצפופים שקשה להימלט מהם , או מקומות פתוחים - אגורפוביה , חרדת טיסות , כשהפחד המרכזי הוא מפני התרסקות המטוס לרוב תוך חיפוש וזיהוי תקלות במטוס , חרדת חברתית – להיות בקבוצה קטנה , תחת ביקורת של הסובבים וחשש להיות דחוי או נלעג , וכמובן מגוון של חרדות ייחודיות נוספות , כמו מהליכה לשירותים ציבוריים , אכילה במקומות ציבוריים , כניסה לבתי חולים , הליכה לרופא שיניים ועוד שבודאי מוכרות לכם מנסיון החיים . 
העוצמה הבלתי נסבלת של החרדה המתעוררת מול המצבים שתיארתי , מובילה באופן טבעי לשאיפה לא לחוות את החרדה . 
הדרך הבטוחה ביותר היא לא להיחשף למצבים מעוררי החרדה , או כמו שאנו אנשי המקצוע מכנים זאת : המנעות . 
לא להכנס לקניונים , לא לעלות למעלית , לא לדבר מול אנשים , לא לנסוע לבד מחוץ לעיר . 
הרווח הוא מיידי , לא מופיעה חרדה . 
המחיר הוא יקר וכפול , האחד הוא המגבלות שנכנסות לחיים בשל הויתור על אפשרויות כמו ללמד מול כיתה , לעבוד במשרד הנמצא בקומה גבוהה , לטפל בבעיות שיניים לפני שהנזק קיצוני ועוד דוגמאות שאתם בודאי מכירים בעצמכם . 
המחיר השני , הוא החיים בתחושה של פחד , כניעה , חוסר אונים ולעיתים אף חולשת אופי . 
בין מאבק לבין בריחה , בחרנו בבריחה . 
אלטרנטיבה לדרך הבריחה , היא המאבק באמצעות מסגרת של טיפול . 
המטרה המרכזית של הטיפול היא להחליף את ההמנעות בחשיפה , מאבק מתוכנן כנגד החרדות על ידי המאמץ לשאת את הפחד , לא לתת לו לנצח , להוריד את העוצמה שלו וללמוד שמה שלא הורג אותי , מחשל אותי . 
לפחד ולשרוד זו דרך לא פחות הירואית מאשר השאיפה להיות אדם חסר פחדים . 
הטיפול המקובל נקרא 'קוגניטיבי התנהגותי ' , והוא מאפשר לנו להכין תכנית פעולה ביחד עם המטפל , איך אנחנו נחשפים בהדרגה למצב המעורר חרדה , רוכשים כלים להרגע ולהפחית את התחושות הגופניות השליליות והמחשבות השליליות , ובסופו של דבר מסוגלים לעמוד מול מה שמעורר חרדה , למשל להכנס לבית חולים כאשר אנחנו צריכים , למרות החרדות עמן באנו , מפני חיידקים ומחלות . 
זהו מאבק שיטתי , אקטיבי ומתוכנן היטב , בו בני בריתנו הם המטפל , האמונה שלנו בעצמנו , הגאווה והרצון לחיות חיים מלאים יותר וחופשיים יותר . 
אך לפעמים הסיפור הוא אחר . 
כאשר החרדה היא חלק מן האישיות שלנו , זהו סיפור שונה . 
המוקד הוא החיים בלחץ וחוסר שקט , פחד מתמיד מדברים רעים שיקרו לנו , חוסר בטחון עצמי וחוסר נינוחות . 
המאבק שלנו לא יהיה מול מצב מסוים מעורר חרדה ולכן יכול לקחת זמן רב עד שנזהה שאנו חיים בחרדה . 
אנחנו חווים את מה שאני מכנה 'החרדתיות' שלנו , בפחדים מגוונים המתחלפים להם : פחד להגיע באיחור , פחד מלהתעמת ולהתווכח , פחד לאמר אמת שלא נעים לשמוע אותה , פחד מלהיות לבד , פחד מלהיכשל ועוד פחדים דומים . 
הם כלם באים מאותו המקור הפסיכולוגי : התחושה הפנימית שאנחנו חלשים , שאם יבואו זמן קשים לא נעמוד בהם , יקרו לנו כל הדברים השליליים שבעולם כמו שנישאר חסרי כל , לא אהובים , אבודים ובודדים . 
גם האנשים המוצלחים ביותר , עם הישגים מוכחים , יכולים לחיות תחת חרב החרדה בתחומי חיים רבים : בזוגיות , מול הילדים , בקריירה או מול אנשים חזקים . 
הנטיה להימנע היא זהה לזו המפעילה הפרעות חרדה שתיארתי קודם , בעיקר ההמנעות מלבחון את כוחות ההשרדות וההתמודדות שלנו - לא להיות לבד , לא להיות מותקפים , לא לוותר על המעט שהישגנו תמורת אפשרות להשיג יותר . 
כמו שאתם מבינים , בבסיס התחושות הכרוניות של החרדה עומדת תחושת חולשה גדולה בביטחון העצמי הקיומי . 
האמונה שאין בכוחנו לשרוד , הפחד מהדרדרות מפחידה לעבר חוסר כל . 
לכן , לדוגמא , גם קמצנות היא סוג של חרדה וגם נטיה לשקר היא סוג של חרדה . 
למול חרדתיות זו , הטיפול הוא יותר ארוך והוא מורכב משני תהליכים מקבילים . 
האחד הוא כמו בהפרעות חרדה , החשיפה . 
במקביל לחשיפה , מה שיאפשר אותה ויתמוך בה , הוא פיתוח הביטחון העצמי , ההבנה של התפיסה הקטסטרופלית הקבועה שמלווה את חיינו , שאנחנו חלשים , מסכנים וחסרי אונים , ועבודה על אמונה בכוח העמידות שלנו ובחוסן הנפשי וההשרדותי שלנו . 
בזכות תהליך זה של תחושת חוסן פנימי ויכולת הישרדות , נוכל להתחיל להיחשף לכל מה שמפחיד אותנו : להתווכח ולהתעמת עם אנשים 'מפחידים', לאמר את האמת הכואבת ולראות איך שורדים היחסים , לאמר דברים שאנחנו חוששים שישמעו אידיוטים . 
חלק מהתהליך הוא להחליף את השאיפה המיידית להיות מוצלח או אהוב , בשאיפה להיות חפשי , עצמאי ואדם אמיתי , ולהאמין שהמוצלחות שלנו תמשיך להתקיים גם אם לא נשמור עליה כל דקה , כי היא פשוט חלק בלתי נפרד מהאיכויות הטבעיות שלנו . 
להפוך את המאבק בפחדנות ובחרדתיות שלנו למטרה , להחליף חיים של עמידה שפופה ומבוהלת , לעמידה זקופה ואיתנה על שתי רגלי . 
באדיבות אתר האינטרנט של עמי ברונסקי www.amibronsky.com 
