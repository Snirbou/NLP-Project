" את , הוא , והבטן " – על יחסי מין בתקופת ההיריון 
האם קיום יחסי מין בזמן ההיריון מסכן את העובר ? 
האם זה יכול לגרום ללידה מוקדמת ? 
האם בכלל ניתן ליהנות ממין בזמן ההיריון , ואיך מתמודדים עם התנודות ההורמונאליות ומצבי הרוח המשתנים בנוגע למגע גופני בזמן ההיריון ? 
ד"ר עדי דוידסון , גניקולוג בכיר במחלקת נשים ויולדות במרכז הרפואי הלל יפה ומטפל במיניות האישה והגבר , משיב על שאלות עיקריות . 
תקופת ההיריון הינה תקופה מיוחדת המעורבים בה תהליכים גופניים , נפשיים , הורמונלים וזוגיים . 
זוהי תקופה בה לעיתים ההורמונים מחוללים נפלאות לחשק המיני אצל האישה , אך בה במידה יוצרים תחושות דכדוך , היכולות לנבוע מההיבט הפיזי של האישה . 
במילים אחרות , הריון יכול לשנות את החשק להרבה מההנאות הקטנות של החיים , ובתוכם הסקס . 
אבל בכל מקרה , מדובר בסוגיה שעבור שני בני הזוג מהווה אתגר לא קטן בתקופה זו , ושלא ניתן להתעלם ממנה כלל . 
חשוב לדעת ולהדגיש , כך על פי ד"ר דוידסון , כי כל פעילות גופנית הגורמת להנאה מינית נחשבת ליחסי מין ולא רק עצם החדירה לנרתיק , ולכן קיימת גם התייחסות נפרדת לקיום יחסי מין בהם מתבצעת חדירה לבין מצב בו לא מתבצעת חדירה . 
האם להיריון ישנה השפעה על מידת ההנאה ממין ? 
מבחינה הורמונאלית , דווקא בתחילת ההיריון ישנה עלייה בדחף המיני . 
עם זאת , דווקא בתקופה זו ההורמונים גורמים פעמים רבות לבחילות , להרגשות של גודש ועייפות המקשים על קיום יחסי מין . 
מבחינה גופנית , בתקופת ההיריון ישנה התגברות של זרימת הדם באיזור הנרתיק ובאגן הגורמת לעלייה בגירוי , ברטיבות באיזור כמו גם עלייה בהנאה המינית . 
גם השדיים גדושות יותר ולכן רגישות יותר למגע . 
מבחינה זו , אצל נשים האוהבות מגע בשדיהן יכולה ההנאה לגדול , בעוד שאצל נשים אשר מגע בשדיים גורם להן לכאב ואי נעימות אי הנעימות דווקא תגבר . 
האם קיום יחסי מין עלול לגרום נזק לעובר ? 
בד"כ , אצל שני בני הזוג קיים חשש מפני פגיעה בעובר או גרימת הפלה ולידה מוקדמת . 
למעשה אצל נשים בעלות הריון תקין ( הרוב המוחלט של הנשים ) אין כמעט סיכון . 
צוואר הרחם הינו סגור והעובר נמצא בתוך שק מי השפיר הסגור אשר מגן על העובר גם באופן מכני וגם מפני חומרים כימיים וזיהומים הנמצאים מחוץ לרחם . 
איבר המין החודר לנרתיק אינו יכול לפגוע בעובר לא מכנית , ולא ע"י החומרים המרכיבים את נוזל הזרע . 
רק במקרים אשר בהם ישנה סכנה שהגבר נושא מחלת מין נדרש שימוש בקונדום על מנת למנוע הדבקה . 
יותר מזה , טוען ד"ר דוידסון , מחקרים מראים שלא רק שיחסי מין אינם גורמים ללידה מוקדמת אלא דווקא נשים אשר קיימו יחסי מין סיכויהן ללדת לידה מוקדמת ירדו פי 3 לעומת נשים אשר לא קיימו יחסים כלל . 
הדבר נכון גם לגבי נושא חווית האורגזמה . 
אורגזמה גורמת ברחם ובאגן תחושה הדומה לצירים אך היא אינה מהווה גורם העלול לגרום ללידה מוקדמת . 
מהם ההיבטים פיזיים ורגשיים בתקופת ההיריון ? 
קיום יחסי מין בעת תקופת ההיריון קשור גם לעלייה בשכיחותם של דימומים לאחר קיום יחסי מין . 
הסיבה לכך טמונה בעובדה שצוואר הרחם אצל האישה ההרה גדוש יותר בכלי דם ורגיש יותר לחיכוך . 
תופעה של דימום לאחר יחסי מין הינה מפחידה אך לרוב אינה מסוכנת . 
מבחינה נפשית , לתקופת ההיריון ישנן השלכות שונות ומגוונות על חיי המין של בני הזוג . 
לרוב , מדובר בתקופה בה האישה ההרה רגישה יותר , רגישות הנובעת בחלקה מהשינויים ההורמונאליים היוצרים לעיתים מצבי רוח משתנים . 
שינויים אלו נוספים לעובדה כי גופה המשתנה של האישה עלול ליצור פגיעה בתדמית הגוף ופחד אפשרי מנטישת בן הזוג עקב כך . 
הדרך הטובה ביותר להתמודדות עם מצבים אלו היא על ידי מתן חיזוקים חיוביים מבן הזוג בתדירות גבוהה מהרגיל . 
ד"ר דוידסון מדגיש כי חשוב שגם בן הזוג יבין מורכבות זו לעומקה : מצד אחד קיים אצל האישה הצורך במגע אוהב ומעניק כגון ליטוף הגוף , חיבוק , נשיקות ועוד , ומצד שני לא תמיד קיימת הנכונות והיכולת להיכנס למגע מיני מלא . 
פעמים רבות , כאשר בן הזוג רגיל שכל מגע גופני מביא למגע מיני מלא עם חדירה יכול לפענח את חוסר הרצון למגע מיני מלא כדחייה , דבר שיגרום להתרחקות מכל מגע פיזי שהוא . 
איך מתמודדים ? 
– " שניים בסירה אחת " תקופת ההיריון מהווה גם שעת מבחן חשובה לזוגיות . 
קיימים מצבים בהם אין התאמה מלאה בין בני הזוג ברצון להיריון הספציפי , וגם כאשר קיימים התאמה ורצון הם מהולים בחששות מפני האתגרים הכלכליים , החברתיים , המשפחתיים הטומן בחובו אותו היריון . 
במצבים אלו , אפילו אם אינם קיצוניים , יחסי המין עלולים להיפגע . 
לכן , ממליץ ד"ר דוידסון , דווקא בתקופת ההיריון להקפיד ולהגביר מצבי אינטימיות גופנית : החל ממגע " ניטרלי " כגון חיבוק ונשיקה וכלה במגע מיני מלא . 
חשוב מאוד שבני הזוג יהיו קשובים זה לזה וילמדו זה את זה מחדש . 
במידה שלאישה יש קושי בעת החדירה ניתן לקיים יחסים מלאים עד אורגזמה ללא חדירה . 
זאת אפילו הזדמנות ללמוד לענג את הגוף כולו ולא להתמקד באיברי המין בלבד . 
התנהגות מסוג זה תסייע לשני בני הזוג לשמר אינטימיות נפשית וגופנית גם יחד , תגרום לחיזוק הקשר ביניהם ותוכל אף לשפר את חיי המין העתידיים של בני הזוג . 
