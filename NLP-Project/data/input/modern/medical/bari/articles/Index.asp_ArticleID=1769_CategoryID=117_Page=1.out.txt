מסע אחר 
מאת : דר ' ביביאנה חזן , מומחית ברפואת משפחה ובמחלות זיהומיות , היחידה למחלות זיהומיות , מרכז רפואי העמק , עפולה , מרפאת למטייל , שירותי בריאות כללית מחוז חיפה ומחוז צפון 
" שבוע לפני סיום הטיול הגדול במזרח . 
תוך כדי ההכנות האחרונות לקראת החזרה הביתה משהו משתבש : חום , כאבי בטן , שלשול קשה , מפחיד ושונה ממה שמוכר מתחילת המסע בהודו . 
רופא מקומי ממליץ על מספר תרופות שמספקות הקלה מסוימת המאפשרת לעלות על מטוס ולהגיע לארץ ישר למיון בית החולים . 
חיידק הסלמונלה בודד בתרביות דם וצואה " . 
" טיול באפריקה . 
הרפתקאות וסכנות מכל עבר . 
מלריה לא נחשבת איום ממשי , הרי המקומיים חיים מהתקף להתקף ועל טיפול מונע אין מה לדבר , עדיף מחלה על כדורים סתם . 
נחיתה בארץ , שמחה גדולה , עד ש החום והצמרמורת קוטעים את החגיגה . 
התרמילאי ( ומשפחתו ) מתאשפז בטיפול נמרץ בבית החולים . 
משטח דם מראה ריבוי של פרזיטים של מלריה בתאי הדם האדומים " . 
טיול ליעד לא שגרתי הינו חוויה מרתקת ; החל בקריאת ספרים , חיפוש באינטרנט , פגישה עם סוכן הנסיעות , קניית ציוד מתאים ועד להשתתפות בהרצאות וחיפוש שותף למסע . 
לאורך כל הדרך כולם מוכרים חוויות , חלומות ... 
.. 
. 
רק אנחנו מספרים על מחלות וסכנות . 
המפגש עם הרופא במרפאת ייעוץ למטיילים מהווה נקודת ציון משמעותית בהכנת הטיול , ויכולת הצוות הרפואי להעביר את המסר ש " כדאי וצריך להתגונן כנגד המחלות " , יכולה בהחלט להשפיע על הדרך בה יתנהל ויסתיים המסע כולו . 
מיליוני אנשים נוסעים ליעדים שונים בעולם המתפתח . 
ייעוץ מקצועי כולל הדרכה נכונה לגבי התנהגות זהירה עם מים ( לצחצח שיניים עם מים מינרלים ולהימנע משתיית מי קרח ) ו אוכל ( " לשטוף , לקלף , לבשל או לזרוק ולא לאכול ! ! ! " ) . חשוב ללמוד להיות בררניים בעת בחירת מזון , בעיקר אם מדובר בדוכני רחוב ( זולים ומפתים אך אינם עומדים בכללי היגיינה בסיסיים ) . 
הידבקות בסלמונלה ( טיפוס הבטן ) עלולה להיות חוויה קשה , לעתים דרוש אשפוז ועלולה אף להסתיים במוות ללא טיפול מתאים . 
יתושים וחרקים אחרים הם חלק מהנוף המקומי . 
אין דרך להימנע לחלוטין מעקיצות , אך ניתן להפחית את החשיפה על ידי לבוש מתאים ( בגדים ארוכים ונעליים סגורות ) , מריחה של חומר דוחה יתושים המכיל DEET בריכוז מעל 25 % מספר פעמים ביום ולינה בחדרים עם רשתות או שימוש ברשת טבולה עם פרמטרין . 
כנגד קדחת צהובה ודלקת קרום המוח היפנית יש חיסונים יעילים ; כנגד מלריה קיים טיפול מונע על ידי תרופות . 
אך כנגד קדחת דנגי אין חיסון ואין טיפול ולעתים המחלה גורמת לסיבוכים ואף למוות . 
שחייה באגם מלווי או שייט בנהר האומו באפריקה נראות חוויות שקשה לסרב להן , אך מאוד מהר יופיעו גרד , שיעול ובהמשך גם חום ותיווכחו שנדבקתם מפרזיט הסצ'יסטוזומה . 
טיול בג'ונגלים של ברזיל וקולומביה , שייט באמזונס ו " דרך האינקה " ( המסע המיתולוגי בן 6 ימים למצ'ו פיצ'ו בפרו ) הן הפנינים של הטיול בדרום אמריקה , אך לאחר עקיצת זבוב החול מתפתח כיב שלא מבריא במשך חודשים ודורש טיפול תרופתי לתוך הוריד למשך כחודש ימים כדי להבריאו ולמנוע סיבוכים ארוכי טווח . 
סקרים מרובים בדקו את נושא יחסי המין במשך טיולים לעולם השלישי . 
חלקם בתשלום , לרוב במדינות בהן " מין תיירותי " נחשב לפרנסה שכיחה ומקובלת ואחרים עם בן זוג חדש או מזדמן . 
מפתיע עד כמה המגעים הנם לא מוגנים ( כלומר ללא קונדום ) גם בעידן של מודעות גבוהה לאיידס . 
ברפואה הראשונית שכיח לראות צעירים ( אך לא רק צעירים ) חוזרים מנסיעה עם בקשה לבצע בדיקות סקירה למחלות מין . 
אנו גם עדים לעלייה במספר האנשים שנדבקו מזיבה ( גונוריאה ) במזרח ; הבעיה קשה במיוחד כי אותו " חיידק מזרחי " עמיד לחלק מהאנטיביוטיקות שעד לא מזמן נחשבו לטיפול יעיל . 
מחלות נוספות שזוכות להתייחסות בייעוץ הנן כלבת ( כן ! 
יש כלבת בהודו ואפילו בסין ! 
) ומחלת הגבהים . 
אחת מנקודות התורפה בייעוץ טרום הנסיעה הנן התרופות למניעת מלריה , הרי כבר הזכרנו שאין חיסון כנגד המחלה . 
מדובר בנטילת כדור כל יום או פעם בשבוע ( תלוי באזור ובהעדפות המטייל ) עוד לפני הכניסה לאזור הנגוע במלריה , כל זמן החשיפה באזור הנגוע ומספר ימים עד שבועות לאחר עזיבת האזור הנגוע . 
האם אנשים בריאים ובמיוחד הצעירים שביניהם מסוגלים לעמוד בדרישה זו ? 
וזה בתנאי שהכדור אינו גורם לתופעות לוואי ! ! ! קיים גם " טיפול עצמי " או " טיפול חירום " , אך איך אמור המטייל לדעת האם החום שממנו סובל נגרם על ידי מלריה , קדחת דנגי , קלקול קיבה או סתם שפעת ? 
במצב זה הוא עלול לקחת טיפול תרופתי שלא לצורך עם סיכון לתופעות לוואי מיותרות . 
בפורום הרפואי קיימת אחדות דעים : מכיוון שמלריה הנה מחלה קשה עם תמותה לא מבוטלת , יש להמליץ על טיפול מונע בעת נסיעות לאזורים הנגועים במחלה , כיוון שהסיכון במחלה עולה על הסיכוי לסבול מתופעות לוואי של התרופות . 
אז מה לעשות ? 
לנסוע ולהתכחש לכל הסכנות , ליהנות ואם חולים במשך הנסיעה " נראה , כבר נסתדר " ? 
או להישאר בבית מוגנים אך משועממים ? 
האם יש דרך לצאת למסע בטוח מבלי לחסוך מעצמנו חוויות וריגושים ? 
ברור שלא ניתן להבטיח במאת האחוזים בילוי בטוח וללא תקלות , אך ייעוץ מקצועי ואישי במרכז רפואי בעל ידע וניסיון ברפואת מטיילים יעזור לכם לצאת מוגנים ולחזור בריאים ומרוצים . 
במפגש עם המטייל הרופאים ממליצים על תוכנית חיסונים ועל תרופות למניעה או טיפול במחלות ותוך דיון עם המטייל ניתנת ההמלצה המתאימה לכל אחד מהמטיילים . 
מכיוון שחלק מהחיסונים ניתנים בסדרה של עד שלוש זריקות , מומלץ לפנות לייעוץ כחודשיים לפני הנסיעה כדי לאפשר הגנה מקסימלית . 
המטיילים שתוארו בהתחלה אושפזו , אובחנו , טופלו בהתאם , ושוחררו לביתם בריאים ושלמים . 
בעתיד הם יהיו השגרירים שימליצו לחבריהם על ייעוץ טרם נסיעה . 
הם יודעים למה . 
