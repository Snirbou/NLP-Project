דיכאון גורם לדילדול העצמות 
חוקרים מהאוניברסיטה העברית גילו כי לדיכאון חלק מכריע בירידה בצפיפות העצם הגורמת לאוֹסְטֵאוֹפּוֹרוֹזִיס ולשברים . 
לממצאי המחקר חשיבות רבה בהבנת המנגנונים המקשרים בין המוח ובין השלד . 
על בסיס הממצאים כבר הודגמה היעילות של שימוש בתרופות נוגדות דיכאון למניעת דלדול עצמות . 
מאמר על מחקרם יתפרסם היום , 30 באוקטובר , בכתב העת היוקרתי האמריקני PNAS ( Proceedings of the National Academy of Sciences ) . 
אוֹסְטֵאוֹפּוֹרוֹזִיס היא המחלה הניוונית השכיחה ביותר בחברה המערבית . 
ירידה בצפיפות העצם היא הגורם העיקרי לשברים בעצם ולמחלת האוֹסְטֵאוֹפּוֹרוֹזִיס , שממנה סובלות בעיקר נשים , לאחר הפסקת המחזור החודשי . 
המחלה פוגעת באחת מכל ארבע נשים מעל גיל 55 , וההערכה היא שמכלל האוכלוסייה יותר משליש מהנשים ושישית מהגברים יסבלו לפחות משבר אוסטאופורוטי במהלך חייהם . 
שברים מסוג זה יכולים להוביל לתמותה ביותר מעשרה אחוזים מהמקרים ולהוריד את איכות החיים לטווח ארוך למחצית מהאנשים ששורדים . 
המחקר הוא חלק מפרויקט , שנועד לברר את הקשר שבין המוח , מצבים נפשיים ושינויים במבנה השלד . 
מחקר זה משמש בסיס לפיתוח תרופות חדשות ויעילות לאוֹסְטֵאוֹפּוֹרוֹזִיס . 
על בסיס ממצאי המחקר הגישה חברת " יישום " , החברה לפיתוח המחקר של האוניברסיטה העברית , בקשה לרישום פטנט לטיפול באוסטאופורוזיס בעזרת תרופות נוגדות דיכאון . 
קבוצת המחקר כוללת חוקרים מהמעבדה למוח ולהתנהגות בראשות פרופ ' רז ירמיה , מהמחלקה לפסיכולוגיה באוניברסיטה העברית ; חוקרים ממעבדת העצם בראשות פרופ ' איתי באב , מבית הספר לרפואת שיניים באוניברסיטה ; וחוקרים מהמעבדה לחקר טראומה מוחית בראשות פרופ ' אסתר שהמי , מבית הספר לרוקחות באוניברסיטה . 
כן השתתפו במחקר הדוקטורנטים ענבל גושן , אלון בג'איו , תרצה קרייסל , שרון פלדמן ויוסף תם . 
לבדיקת הקשר בין דיכאון ודלדול העצם השתמשו החוקרים במודל לדיכאון , הנגרם על ידי חשיפה של עכברי מעבדה ללחץ כרוני מתון . 
בדומה להשפעת דיכאון על בני אדם , מצב דמוי - דיכאון בעכברים מתאפיין בהפחתה בהתנהגות נהנתנית ובאינטראקציה חברתית . 
חיות שהיו בדיכאון במשך ארבעה שבועות , הראו ירידה דרמטית בצפיפות עצם , כולל בצפיפות של עצמות הירך ושל עצמות החוליות . 
דלדול העצם נגרם בשל הפרעה לתהליך של התחדשות העצם שחיוני לשמירה על צפיפות עצם תקינה . 
ההפרעה התרחשה בעקבות הפחתה במספר התאים בוני העצם , הנקראים אוסטאובלסטים . 
טיפול כרוני בתרופה נוגדת הדיכאון אימיפרמין ( טופרניל ) הביא לא רק למניעה של המצב הדיכאוני ההתנהגותי אלא גם לבלום את הירידה בצפיפות העצם . 
החוקרים אף אפיינו מסלול עצבי המקשר בין מצב הדיכאון לעצמות . 
הם מצאו שדיכאון מפעיל מערכת עצבית המקשרת בין המוח והאברים הפנימיים , כולל השלד . 
מערכת זו מכונה " מערכת העצבים הסימפתטית " . 
הפעלתה גורמת לשחרור חומר כימי בעצמות ששמו נוראפינפרין ושמשפיע על התאים בוני העצם . 
החוקרים מצאו שטיפול בתרופה שמעכבת פעילות נוראפינפרין בעצם חוסם את ההשפעה המזיקה של דיכאון על העצם , אף שאין הוא מונע את המצב הדיכאוני ההתנהגותי . 
" הקשר בין המוח והעצם בכלל , והשפעת דיכאון על צפיפות עצם בפרט , הוא תחום מחקר חדש והידע עליו מועט ביותר " , אומר פרופ ' רז ירמיה . 
" הממצאים החדשים שנתגלו במעבדות האוניברסיטה העברית מצביעים לראשונה על דיכאון כגורם סיכון חשוב לאיבוד עצם ולאוסטאופורוזיס " . 
לדברי פרופ ' באב , " יחד עם מחקרים נוספים שפורסמו בשנה האחרונה על ידי קבוצת המחקר שלנו , מגדיר מחקר זה תחום מדע י חדש שאנו מכנים בשם 'נוירו-פסיכו-אוסטאולוגיה'. תחום מחקר זה עוסק בקשרים בין המוח , המצב הנפשי והשלד " . 
את המחקר מממנת תכנית " ביכורה " של הקרן הלאומית הישראלית ל מדע התומכת בנושאים ייחודיים ובמיזמים חלוציים רב - תחומיים . 
