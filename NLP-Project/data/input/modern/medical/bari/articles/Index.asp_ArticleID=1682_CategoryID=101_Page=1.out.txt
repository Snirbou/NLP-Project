ירידת מים במועד 
מאת : ד"ר ראיד סלים , אחראי חדר לידה , מחלקת נשים ויולדות ביה"ח העמק 
פקיעת קרומים ספונטנית היא חלק מתהליך הלידה והיא מתרחשת בד"כ במהלך השלב הפעיל של הלידה . 
פקיעה של הקרומים לפני התחלת הלידה ( ירידת מים שתוך 24 השעות שאחריה לא מתחילה לידה ספונטנית ) מתרחשת ב - 8 % מההריונות . 
במהלך היום התופעה שכיחה בין השעות 00:00 – 4:00 . 
תפקידו ומקורו של נוזל השפיר : הנוזל ממלא מספר תפקידים חיוניים . 
הוא מאפשר לעובר לזוז בחופשיות , מרפד אותו ומגן עליו מפני פגיעות ועוזר לשמור על טמפרטורה קבועה . 
הקרומים של מי השפיר מהווים מחסום מפני חדירת גורמים מזהמים מהנרתיק וצוואר הרחם . 
נוזל מי השפיר מתרבה במהירות לממוצע של 50 מ"ל בשבוע 12 ו - 400 מ"ל באמצע ההריון . 
הכמות מגיעה לשיא של כ - 1000 מ"ל בשבועות 36 - 38 . 
אז מתחילה ירידה בנוזל , של כ - 33 % בשבוע , כשבהריונות ממושכים כמות הנוזל יכולה להיות מזערית . 
קיימות השערות שונות לגבי מקור הנוזל בתחילת ההריון . 
יש כאלו הטוענים שמקורו בפלסמה האימהית ויש סברה שמקורו בעיקר בקרום מי השפיר . 
בחצי השני של ההריון התורם המרכזי למי השפיר הוא כנראה השתן העוברי . 
ויסות הנוזל בשלב זה תלוי בשלוש פעולות של העובר - השתנה , בליעה ויצור על ידי קנה הנשימה . 
יצור השתן בתקופה זו מוערך ב - 500 מ"ל ליום וזהו המרכיב העיקרי במי השפיר . 
הבליעה מוערכת ביותר מ - 500 מ"ל ליום . 
לאורך התקדמות ההריון הרכב הנוזל משתנה . 
בחצי הראשון של ההריון הנוזל הוא איזוטוני ודומה לפלסמה האימהית . 
בחצי השני של ההריון יש עליה ניכרת באוראה , בקראטינין ובחומצה האורית . 
בנוסף יש עליה בתאי עובר בנוזל , בשיער ובוורניקס . 
איך מעריכים את נפח הנוזל ? 
בעבר השתמשו בשיטה של הזרקת חומר צבע ובדיקת המיהול שלו . 
החסרונות ברורים - זו שיטה פולשנית שחייבה דיקור . 
בהמשך התפתח האולטרה סאונד ואיתו שיטות שונות להערכת הכמות של נוזל מי השפיר . 
תיאוריות לגבי הסיבה לירידת מים : · זיהום - מניחים שזיהום הוא אחד הגורמים העיקריים לפקיעת מים . 
הזיהום יכול להיות במי השפיר עצמם או זיהום עולה מהנרתיק ומצוואר הרחם . 
השכיחות של זיהום הינה ביחס הפוך לגיל ההריון . 
· פגמים מקומיים בקרומים או ברקמות החיבור . 
· פגמים אנטומיים - מומים מולדים , אי ספיקת צוואר הרחם , ניתוחים קודמים או הפסקות הריון . 
· מתיחת יתר של הקרומים – עקב ריבוי מי שפיר או הריון מרובה עוברים . 
· גורמים נוספים : גורמים תזונתיים , עישון , מומים עובריים , גיל אימהי גבוה , ולדנות . 
הסכנות העיקריות בירידת מים : · זיהום : של העובר או הילוד וגם זיהום אימהי . 
זיהום עשוי להיות הגורם לירידת המים או להתפתח בהמשך . 
הסימן הברור ביותר שמצביע על זיהום תוך רחמי הוא חום מעל 38 בנוכחות פקיעה של הקרומים . 
בילודים של נשים שפיתחו זיהום תוך רחמי שיעור התמותה היה גדול יותר והייתה עליה פי 3 בשכיחות מצוקה נשימתית , אלח דם ודימום תוך מוחי בילודים . 
דווח גם על עליה ( כמעט פי 4 ) של שיתוק מוחין בילדים שנחשפו לזיהום תוך רחמי . 
· לחץ על חבל הטבור ו/או צניחה שלו . 
· היפרדות שליה 
איך ניתן לאבחן ירידת מים ? 
האבחנה לא תמיד פשוטה . 
· סיפור של רטיבות או טפטוף ( אנמנסה ) · בדיקה גופנית - בדיקה בעזרת מכשיר הספקולום לזיהוי ירידת מים מצוואר הרחם או נוזל מי שפיר בנרתיק . 
· בדיקות עזר ( אף אחת מהן אינה אמינה לחלוטין ) : 1 . 
ברום טימול או NITRAZINE TEST : PH של הפרשות נרתיקיות הוא בד"כ בין 4.5 ל 5.5 , PH של מי השפיר הוא בד"כ 7 - 7.5 . 
מטוש הברום טימול משנה את צבעו בהתאם ל PH של החומר איתו הוא בא במגע . 
2 . 
FERNING : שיטה שמתבססת על ריכוז גבוה של אסטרוגן במי השפיר . 
3 . 
צביעה מיוחדת לזיהוי תאים קשקשיים מעור העובר בתוך הנוזל או בדיקות של הנוזל לקביעת רמות גלוקוז , חלבון עוברי או חומרים אחרים הקיימים במי השפיר . 
4 . 
אולטראסאונד לזיהוי כמות המים שצפויה להיות מופחתת לאחר ירידת מים . 
5 . 
דיקור מי שפיר והחדרת חומר צבע . 
חומר הצבע אמור להופיע בנרתיק במידה וקיימת ירידת מים . 
הבדיקה מבוצעת במקרים מיוחדים כאשר לא ניתן להגיע לאבחנה בעזרת בדיקות אחרות . 
ניהול מצב : יולדת שחשה ירידת מים ( אפילו אם לא בטוחה ) חייבת לפנות בהקדם האפשרי למיון יולדות . 
לרוב , כשאישה מגיעה עם ירידת מים היא כבר בלידה או שלידה מתפתחת תוך מספר שעות . 
הדבר נכון גם לגבי ירידת מים במועד וגם לגבי ירידת מים מוקדמת . 
במועד 60 % מהנשים עם ירידת מים יכנסו ללידה ספונטנית תוך 24 שעות , ו - 95 % תוך 72 שעות . 
במידה והאישה עם ירידת מים במועד אינה בלידה , ניתן לחכות באשפוז 12 – 24 שעות , כאשר אין התוויה אחרת לילוד מיידי , בתקווה שתתפתח לידה ספונטנית . 
במידה ועד אז האישה לא נכנסת ללידה ספונטנית מומלץ להפעיל את הלידה ( השראת לידה ) במטרה למנוע סיבוכים של ירידת מים ממושכת . 
התוויות להתחלת ילוד מיידי הן : 1 . 
זיהום או חשד לזיהום של מי השפיר ( כוריואמניוניטיס ) 2 . 
חשד למצוקה עוברית - Nonreassuring fetal heart monitoring 3 . 
ירידת מים מקוניאלים בירידת מים במועד מומלץ ניסיון לידה נרתיקית כאשר אין התוויה אחרת לניתוח קיסרי . 
טיפולים נוספים במהלך הלידה במקרים ספציפיים של ירידת מים במועד 1 . 
פניצילין דרך הוריד בירידת מים מעל 18 שעות . 
מקובל להוסיף טיפול מניעתי בפניצילין על מנת למנוע זיהום ע"י חיידק סטרפטוקוקוס ( GBS ) בילודים . 
2 . 
טיפול אנטיביוטי רחב טווח באבחנה של זיהום תוך רחמי . 
