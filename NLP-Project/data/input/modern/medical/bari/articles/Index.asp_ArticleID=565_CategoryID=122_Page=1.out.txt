פריצת דרך בתחום חלבוני קרום התא : פוענח מבנה חלבון הקרום NhaA 
לחלבוני הקרום חשיבות רבה בהנדסת תרופות , ברפואת האדם ובהנדסה גנטית של צמחיםחוקרים מהאוניברסיטה העברית וממכון מקס פְּלַנְק בגרמניה הצליחו לפענח את מבנה החלבון הקרומי NhaA . 
חלבוני הקרום נמצאים בחזית המחקר הביולוגי המודרני ונודעת להם חשיבות רבה בהנדסת תרופות , ברפואת האדם ובהנדסה גנטית של צמחים . 
מאמר על מחקרם התפרסם באחרונה בכתב העת המדעי Nature . 
המחקר התבצע בראשות פרופ ' איתנה פדן ( יחד עם ד"ר רימון אברהם ) מהמכון למדעי החיים באוניברסיטה העברית בירושלים ופרופ ' הרטמוט מיכֵל , חתן פרס נובּל בכימיה לשנת 1988 , ממכון מקס פלנק לביופיסיקה בפרנקפורט . 
המחקר נתמך בידי הקרן הדו - לאומית גרמניה ישראל . 
חלבונים דוגמת NhaA מצויים בקרום של כל תא חי מהחיידק ועד האדם . 
עד כה פוענח המבנה של פחות מחמישים חלבוני קרום לעומת כשלושים אלף חלבונים מסיסים . 
" מיקומם של החלבונים בקרום התא יוצר קושי עצום במחקר " , מסבירה פרופ ' איתנה פדן מהאוניברסיטה העברית . 
" בניגוד לרוב החלבונים המסיסים במים , חלבוני הקרום נמסים רק בשומן או בנוכחות דטרגנטים " . 
קרום התא הוא צומת של תנועה דו - כיוונית סואנת דרכו עוברים ללא הרף אותות וחומרים אל התא ומחוצה לו . 
קרום התא השומני אינו חדיר בעצמו לרוב החומרים והאותות , לכן על הקשר בין התא וסביבתו אחראים חלבוני הקרום . 
יותר מ - 60 % מן התרופות בשוק מכוונות לחלבוני הקרום . 
מאחר שהם חשופים בחלקם מחוץ לתא , יכולה התרופה להגיע אֲליהם מבלי להיכנס לתא ; בניתוח לב פתוח , למשל , נוהגים לעכב את פעילותו של חלבון מסוג זה המצוי בתאי שריר הלב כדי להוריד את החומציות בתוך התאים ; בחיידקי מעיים לרבות חיידק הכולרה , לחלבונים כאלה חלק ניכר בהתפשטות המחלה ואפילו במידת פגיעתה באדם ; חלבונים דומים בצמחים ידועים כאחראים על עמידות למלח וכבר משתמשים בגֵנים המקודדים להם להנדסה גנטית של צמחים עמידים למלח . 
במעבדתה של פרופ ' פדן בודדו את הגֵן המקודד את החלבון NhaA בחיידקים והצליחו להפיק ממנו כמויות גדולות בצורתו הפעילה . 
הישג זה אִפשר לפענח את המבנה של החלבון וכך לשפוך אור על דרך פעולתו . 
NhaA שומר על נפח התא ועל סביבתו הפנימית הקבועה מבחינת מלח ( נתרן ) וחומציות ( מימן ) . 
פענוח החלבון NhaA נעשה על גבישים תלת ממדיים של החלבון המפזרים קרני X . 
ההקרנה ובדיקת הפיזור של הקרניים נעשו במאיצי האלקטרונים האירופיים ( בגרנובל ובציריך ) . 
" התגלה מבנה חדש ומופלא של חלבון קרומי שלא היה ידוע עד כה " , מתארת פרופ ' פדן . 
" במרכז החלבון נפתח משפך רחב אל תוך התא . 
המשפך הולך וצר ומסתיים באתר הקושר את המימן או הנתרן עמוק בתוך קרום התא . 
סמוך לאתר זה מצטלבות שתי שרשראות של החלבון במבנה ייחודי " . 
החוקרים משערים כי מבנה ייחודי זה הוא הבסיס לפעולת החלבון . 
החלבון פועל כמו משאבה תוך ניצול אנרגיה המתקבלת מתהליכים המתרחשים בתא . 
את מבנה החלבון הם מדמים למנוע מולקולרי . 
" המנוע " קשור לאתר המצוי בפתח המשפך של החלבון , שכנראה מעביר אותות המופעלים משינויים בחומציות התוך תאית . 
בדרך זו פעילות החלבון מבוקרת בהתאם לצורכי התא מבחינת דרגת החומציות או הבסיסיות שלו . 
