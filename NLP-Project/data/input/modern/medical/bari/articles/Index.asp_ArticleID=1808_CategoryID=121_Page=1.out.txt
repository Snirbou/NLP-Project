כיצד לטפל בדלקת לחמית אביבית ? 
עם בוא האביב , הפריחה והלבלוב , צפויים שוב חלק מהילדים לחוות את נחת זרועה של אחת ממחלות האלרגיה הקשות - דלקת הלחמית האביבית , שבעבר אף יכלה לגרום לעיוורון . 
כיום קיימים טיפולים חדשניים המאפשרים לשלוט במחלה ללא תופעות לוואי קשות . 
הטיפול מחייב , לא פעם , שימוש במספר תרופות ודרכי טיפול . 
כתופעות אלרגיות אחרות , גם הדלקת האביבית מתלקחת בעיקר עקב מגע עם חומרים אלרגניים המרחפים באוויר ומופרשים מאבקני צמחים , חיות בית או קרדית אבק הבית . 
המחלה מתבטאת , לרוב , באודם בלובן העין , המלווה בגרד עז ובהפרשת דמעות ואף ריר צמיג מהעיניים . 
מופיעה גם נפיחות בעפעפיים וסביב לעיניים . 
יש חשיבות רבה להופעת הגרד : אם אין גרד – זו לא אלרגיה , ויש לחפש גורם אחר לעין האדומה ... 
.. 
. 
" לעתים מלווים את התופעות בעיניים גם סימנים נוספים כמו נזלת , עיטוש וגרד בגרון . 
בהתקפים קשים הילד סובל מאוד . 
הוא נמנע מחשיפה לאור , מסתגר ועוצם את עיניו . 
לעתים הגרד הוא כה קשה , עד כי הילד , המשפשף את עיניו בחוזקה , גורם בקרנית העין לשריטות המחמירות את הכאב ואת תחושת אי הנוחות " , מסביר ד"ר יאיר מורד , מומחה ברפואת עיניים – ילדים במרכז הרפואי אסף הרופא . 
" בבדיקת העיניים " , הוא מסביר , " המאפיין העיקרי של הדלקת האביבית הוא הופעת " פפילות " , שהן בליטות בשרניות על גבי החלק הפנימי של העפעף . 
לעתים נראים גושים אלה גם על לובן העין , סביב לקרנית . 
בנוסף , ניתן לראות שריטות על גבי הקרנית , שלרוב הן מציקות מאוד . 
דלקת הלחמית האביבית היא מחלה כרונית היכולה להופיע לעתים קרובות ולשבש את מהלך החיים התקין של הילד והמשפחה . 
ההורים הנואשים " נודדים " מרופא לרופא ומנסים טיפות שונות וטיפולים שונים , אך לא פעם מתאכזבים , בשל הישנות המחלה . 
כשהמחלה קשה , ההתקפים החוזרים גורמים לצלקות בקרנית העין שאף יכולות לאיים על הראייה " . 
לפני שנים רבות הייתה הדלקת האביבית גורם שכיח למדי לעיוורון . 
כיום , יש תרופות רבות היכולות להקל על מהלך המחלה , ונדמה כי דווקא עודף האפשרויות הוא הגורם לבלבול ולמעבר בלתי מסודר מתרופה לתרופה , באופן שלפעמים דווקא פוגע בהצלחת הטיפול . 
בשורות הבאות ננסה לעשות קצת " סדר בבלגאן " ולהבהיר את דרך הטיפול הרצויה בדלקת הלחמית האביבית . 
בטיפול בכל מחלה אלרגית , הצעד ההגיוני הראשון הוא למצוא את הגורם לאלרגיה ולנסות להימנע ממנו . 
גם אצל ילד עם דלקת לחמית אביבית ניתן לעתים למצוא את " הפושע " . 
אפשר לנסות ולהימנע מחשיפה לחיות שהוכנסו לבית לאחרונה , להימנע מחשיפה לאבק ממצעים , שמיכות צמר או שטיחים , וכן לצמחים הידועים כאלרגניים כמו למשל עצי זית . 
בעזרת טסטים אלרגניים ניתן לאתר במדויק את האלרגן הגורם לדלקת . 
הטיפול בדלקת 
" הטיפול בדלקת אביבית נחלק לשניים : טיפול בהתקף חריף ומניעת חזרה של ההתקפים . 
יש חשיבות רבה למניעת חשיפה לגורם האלרגיה וכן לטיפול רצוף בתרופות המונעות את ההתקף החריף . 
בזמן התקף חריף יש להשתמש בתרופה הקלה ביותר האפשרית - כדי למנוע תופעות לוואי . 
במקרים קשים ועקשניים , ניתן כיום להציע טיפול בטיפות ציקלוספורין , תרופה יעילה מאוד וללא תופעות לוואי " , מסביר ד"ר מורד . 
כשהמחלה מתבטאת בגרד ואודם קלים בלבד , ניתן , בשלב ראשון , להשתמש בטיפות עיניים למניעת אודם וגירוי כמו Visine או Stilla , הניתנות לרכישה ללא מרשם רופא . 
טיפול כזה יעיל במקרים קלים אך יש לזכור שאסור לנקוט בו ברציפות לאורך זמן , כיוון שיכולות להתפתח תופעות לוואי לא נעימות . 
מומלץ גם לשמור את בקבוק הטיפות במקרר , משום שהדבר עוזר להקל על הסימפטומים וכן מומלץ להיעזר בקומפרסים קרים . 
במקרים חוזרים או קשים , יש לפנות לטיפול ממוקד יותר – אצל רופא העיניים . 
השלב הבא בטיפול נועד לחסום את ההיסטמין – שהוא החומר המופרש בעין וגורם לגרד , לאודם ולנפיחות . 
כבר לפני שנים רבות סומן החומר הזה כ " עושה הצרות " העיקרי בכל מחלות האלרגיה כמו האסתמה , הגרד האלרגי ועוד . 
בנוסף ישנם גם חומרים הגורמים לתהליך דלקתי ואודם בעין שאת פעילותם יש לחסום . 
קיימות היום מספר תרופות העושות את שתי הפעולות גם יחד – חסימת ההיסטמין וחסימת חומרי הדלקת . 
ביניהם ניתן למצוא את ה – Optilast וה - Zaditen . 
לעתים יש להוסיף להן תרופות נוספות המונעות שחרור חומרי דלקת נוספים כמו Tilavist . 
במקרים עקשניים גם תרופות אלה לא עוזרות ויש להשתמש בטיפות סטרואידים . 
הסטרואידים הם תרופה יעילה ביותר , שהביאה למהפך בטיפול בכל המחלות האלרגיות . 
הם גורמים להקלה כמעט מיידית אצל רוב הילדים ואולם , השימוש בהם לאורך זמן מסוכן . 
שימוש בלתי מבוקר יכול לגרום לסיבוכים כמו עליית הלחץ התוך - עיני , הופעת קטרקט ועוד . 
לכן רופאי העיניים משתמשים בטיפות סטרואידים במקרים חריגים ומפסיקים את השימוש בהם מוקדם ככל האפשר . 
קיימים סוגים רבים של טיפות סטרואידים , וחשוב לבחור תרופות " קלות " ככל האפשר . 
ניתן להתחיל בטיפות כמו Ultracortenol או , FML שהם סטרואידים קלים ללא תופעות לוואי קשות . 
במקרים קשים יותר ניתן להשתמש ב - Pred Forte או Sterdex . 
לאחר שחלף ההתקף , צריך לזכור כי למרבה הצער המחלה לא נרפאה . 
כמו כל מחלה אלרגית אחרת , התופעות יכולות לחזור . 
יש בידי הרפואה תרופות המונעות או מחלישות את ההתקפים החוזרים , ויש להשתמש בהם באופן רצוף במשך מספר שבועות או חודשים , אפילו אם אין סימפטומים . 
תרופות כמו ה - Opticrom הוותיקה ואחותה החדשה והיעילה יותר ה - Alomide , וכן ה - Tilavist וה - Optilast משפיעות על ה האלרגית ומונעות התלקחויות חריפות . 
למרות כל הטיפולים שהוזכרו , יש ילדים אצלם הדלקת קשה ועקשנית ומסרבת לחלוף , גם כשמנסים קומבינציה של מספר טיפות . 
ילדים אלה אומללים ממש . 
הם לא מסוגלים לפקוח את העיניים באור ולתפקד באופן תקין . 
בעבר הם טופלו בסטרואידים דרך הפה , טיפול שלאורך זמן יכול היה לגרום לתופעות לוואי כמו השמנה , שיעור יתר , הפרעה בגדילה , יתר לחץ דם ועוד . 
ילדים אחרים טופלו כירורגית בכריתה של הפפילות בעפעף , טיפול שיעילותו שנויה במחלוקת . 
טיפול חדש במקרים קשים " בשנה האחרונה נוסה בהצלחה טיפול חדש , יעיל ביותר , המונע סבל רב מהחולים : טיפות ציקלוספורין . 
מדובר בתרופה שהתוותה לטיפול בחולים הסובלים ממחלות כמו דלקת פרקים , אך בפרסומים רפואיים שונים דווח על יעילותה גם בטיפול בדלקת אביבית קשה . 
למרות שבטיפול רגיל יש לתרופה תופעות לוואי לא קלות , למרבה המזל אין לתרופה תופעות לוואי כשהיא ניתנת כטיפות עיניים . 
מניסיוננו במרפאת העיניים לילדים במרכז הרפואי אסף הרופא , התרופה יעילה ביותר , וילדים שהיו במצב קשה ביותר מחלימים , פוקחים את העיניים וחוזרים לתפקוד תקין תוך שבוע - שבועיים . 
התרופה אינה מיוצרת באופן מסחרי , ויש לייצרה במיוחד . 
בבית המרקחת באסף הרופא היא מיוצרת לפי נוסחה ייחודית , המונעת צריבה בעין " , אומר ד"ר מורד . 
טיפול אלטרנטיבי אחר לילדים שאינם יכולים להתרגל לשימוש בתרופה זו הינו מתן זריקה של סטרואידים ישירות לעפעף . 
זהו טיפול יעיל הגורם להקלה ממושכת הנמשכת לעתים קרובות מספר חודשים לאחר זריקה בודדת . 
בנוסף , הסתיים בימים אלה מחקר נוסף , בראשות מנהל מרפאת הקרנית באסף הרופא , ד"ר דוד צדוק , ובו נבדקה השפעת תרופה חדשה נוספת בשם Tacrolimus . 
במחקר נמצא כי התרופה יעילה ונסבלת בקלות , ויתכן שבקרוב יוחל בה בשימוש קליני . 
