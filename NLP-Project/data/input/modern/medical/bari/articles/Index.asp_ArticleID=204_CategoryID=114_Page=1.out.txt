ניתור ממוחשב של נקודות חן – כלי עזר לאבחון מוקדם של שומות בסיכון למלנומה 
מאת : ד"ר שרון מרימס , מחלקת עור , הדסה עין כרם 
מלנומה ממאירה ( ( Malignant Melanoma היא הגידול העורי הממאיר המסוכן ביותר . 
בעשורים האחרונים נרשמת עלייה מתמדת במספר מקרי המלנומה בעולם המערבי . 
מדי שנה מתגלים כ - 300 - 400 מקרים חדשים של מלנומה בארץ . 
כיום לאדם סיכון של 1 ל 100 ללקות במלנומה במרוצת חייו . 
למלנומה שני שלבי גדילה . 
בתחילה היא מתפשטת לרוחב ורק בהמשך חודרת לעומק העור . 
מידת הסכנה לחיים קשורה באופן ישיר בעומק החדירה של הגידול לעור . 
אם מאבחנים את המלנומה בשלבים ההתחלתיים כשהיא חודרת רק לאפידרמיס ולחלק העליון של הדרמיס , הטיפול הוא הסרת הגידול על ידי ניתוח מזערי בהרדמה מקומית והסיכויים להבראה הם טובים מאוד . 
אם הגידול חדר לעומק הקטן מחצי מילימטר יש סיכויים של 98 אחוזים שהאדם יחיה 5 שנים ויותר . 
אם מגלים את המלנומה לאחר שכבר חדרה לחלק התחתון של הדרמיס או לרקמת השומן הסיכויים להחלמה קטנים בהרבה . 
במקרה זה יש לבדוק אם הגידול התפשט לקשרי הלימפה האזוריים . 
נדרש ניתוח גדול יותר ולעיתים אף טיפול בהקרנות או כימותירפיה.אם הגידול חדר לעומק של 4 מ"מ או יותר הסיכוי לחיות מעל 5 שנים הוא נמוך מ 50 אחוזים . 
מקור גידול המלנומה הוא במלנוציטים , התאים המייצרים את המלנין . 
רוב המלנומות נראות כנקודות חן חומות או שחורות . 
מיעוטן יכולות להיות חסרות מלנין ולהראות וורודות או אדומות . 
עד כמחצית מהמלנומות יתחילו בנקודת חן שעברה שינוי ממאיר ומכאן החשיבות העצומה במעקב אחר נקודות חן . 
אחד מגורמי הסיכון המשמעותיים ביותר להתפתחות מלנומה מממאירה הוא הגורם הגנטי . 
עור ועיניים בהירים גם הם מהוים גורם סיכון חשוב . 
כוויות שמש משמעותיות בתקופת הילדות ובגיל ההתבגרות מהוות גורם סיכון חשוב ובר מניעה להתפתחות מלנומה . 
אדם אשר נכווה בשמש כוויות קשות ב - 15 השנים הראשונות לחייו נמצא בסיכון גדול פי שלושה ללקות במלנומה בהשוואה למי שלא סבל מכוויות שמש בילדותו . 
ריבוי נקודות חן לכשעצמו מהווה גורם סיכון למלנומה . 
כפי שכבר צוין , עד כמחצית מהמלנומות מקורן בנקודות חן העוברות התמרה סרטנית . 
כדי לזהות את המלנומה בזמן עלינו להכיר את השומות שעל גופנו . 
מידע זה חשוב במיוחד לבעלי שומות מרובות , למנומשים , למי שסבל מכוויות שמש מרובות ולמי שבמשפחתו קרובים בעלי נקודות חן רבות או שחלו בסרטן העור . 
מעקב ממוחשב אחר נקודות חן במרפאות מחלקת עור בהדסה עין כרם נפתחה מרפאה לניטור ממוחשב אחר נקודות חן . 
הניטור מתבצע בעזרת מערכת ממוחשבת חדשנית . 
הפונה למרפאה עובר בדיקת עור מדוקדקת ע"י אחד מרופאי המחלקה . 
אותן נקודות חן המצריכות מעקב מצולמות ע"י מצלמה דיגיטלית והצילומים מועברים למחשב לעיבוד ( תמונה מספר 1 ) . 
הנתונים כוללים : קוטר נקודת החן , שטח הנקודה , מדד כמותי של צבע נקודת החן ומדדים נוספים . 
המעקב מתבצע אחת לחצי שנה . 
בכל ביקור , בנוסף לבדיקה מדוקדקת ע"י רופא המרפאה מתבצעת השוואה באמצעות המערכת הממוחשבת בין בדיקת הניטור הקודמת לבדיקה הנוכחית . 
המערכת הממוחשבת הדיגיטלית לניטור נקודות חן מהווה כלי עזר נוסף וחשוב במעקב שיטתי אחרי נקודות חן , ומסייעת באיתור נקודות חן בסיכון שיש להסירן ולבצע בהן בדיקה פתולוגית . 
1 ) Rigel DS , Carucci JA : Malignant melanoma : prevention , early detection , and treatment in the st 21 century . 
CA Cancer J Clin . 
2000 Jul-Aug ; 50 ( 4):215-36 ; 
2 ) Edman RL , Wolfe JT : Prevention and early detection of malignant melanoma . 
Am Fam Physician . 
2000 Nov 15;62 ( 10 ) : 2277-85 . 
