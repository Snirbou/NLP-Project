הקץ לקמטים ? 
ד"ר אורית בוסי מהפקולטה לחקלאות באוניברסיטה העברית הצליחה למצוא דרך לעיכוב תהליך ההזדקנות בעור . 
המחקר מופיע בעבודת הדוקטורט שכתבה בנושא השפעת קרינת UV על הזדקנות העור . 
ד"ר בוסי הצליחה לאתר בעבודת המחקר אנטי - אוקסידנט המופק מצמחים וגורם לעיכוב תהליך ההזדקנות בעור על ידי עיכוב הפרוק של סיבי הקולגן בעור . 
אנטי - אוקסידנטים הם חומרים נוגדי חמצון המצויים במרכיבים שונים בטבע . 
אנטי - אוקסידנטים אנדוגנים מצויים בגוף האדם באופן טבעי . 
תפקידם הוא ללכוד רדיקלים חופשיים עודפים ( ROS ) הנוצרים בגוף . 
רדיקלים חופשיים המצויים בכמויות קטנות בגוף האדם אינם מזיקים ואף מעורבים בתהליכים פיזיולוגיים שונים בגוף . 
רדיקלים חופשיים עודפים נוצרים , בין היתר , בתהליך ההזדקנות הטבעי של הגוף אך גם עקב חשיפה לקרני שמש מזיקות מסוג UV . 
הימצאות של עודף הרדיקלים החופשיים בגוף מובילה להתעוותות ואף לפירוק של מבנה סיבי החלבונים קולגן ואלסטין בעור . 
כתוצאה מכך , אובדת אלסטיות העור ונוצרים בו קמטים . 
מבנה תקין של סיבי הקולגן והאלסטין מקנה לעור את גמישותו ומשווה לו מראה מתוח . 
" הבעיה במרבית האנטי - אוקסידנטים המסחריים הרווחים היום בשוק ומשמשים לעיכוב תהליך ההזדקנות היא כי חלקם מתחמצנים מהר ולכן יעילותם פוחתת לאורך זמן " , מסבירה ד"ר בוסי . 
" ויטמין C מתחמצן מהר ורגיש לטמפרטורות גבוהות וכך גם קורה עם האנטי - אוקסידנט EGCG המצוי בתה ירוק או בוויטמין E , המתחמצן מהר . 
לעומת זאת האנטי - אוקסידנט בו השתמשתי במחקר , עמיד בפני טמפרטורות גבוהות , מסיס במים ואינו מתחמצן בקלות וכך שומר על יעילותו לאורך זמן . 
מדובר בדור הבא של התכשירים הקוסמטיים הנלחמים בקמטים " . 
עוד מוסיפה ד"ר בוסי : " בניגוד לתכשירים הקיימים היום בשוק , החומר בו עשיתי שימוש במחקר מטפל גם בשכבה העמוקה יותר של קמטי העור , ולא רק בשכבת העור החיצונית " . 
בניסוי שערכה , בחנה ד"ר בוסי תרבית תאי עור של עכברים , הדומים במהותם לאלו של בני אדם . 
היא השוותה בניסוי שתי קבוצות תאים : תאים שנחשפו לשמש והוסף אליהם האנטי - אוקסידנט שאותר בניסוי , ותאים שנחשפו לשמש ללא תוספות של אנטי - אוקסידנטים . 
בתאים שלא טופלו באנטי - אוקסידנטים – קבוצת בקרה ראשונה בניסוי – חלה עלייה בכמות הרדיקלים החופשיים הגורמים להתקמטות העור . 
לעומת זאת , בתאים שטופלו באנטי - אוקסידנט לא נרשמה עלייה משמעותית בכמות הרדיקלים החופשיים . 
קבוצת בקרה אחרת הייתה של תאי עור זקנים , שבהם רמה נמוכה של אנטי - אוקסידנטים אנדוגניים ורמה בסיסית גבוהה של רדיקלים חופשיים , הנובעים מעצם גילם של התאים , ולא בהכרח כתוצאה מקרינת UV . 
ד"ר בוסי מדגישה כי בניגוד למקדם הגנה , המגן על העור מפני פגיעה של קרני ה - UV המסוכנות המאיצות את תהליך ההזדקנות , הרי שהאנטי - אוקסידנט שבו עשתה שימוש במחקרה גם מעכב את תהליך ההזדקנות הטבעי של העור . 
היא מסכמת את ממצאי המחקר ואומרת : " מחקר זה שופך אור על הבנת המנגנון של האצת הזדקנות העור ומצביע על מסלול העברת האותות האחראי על תהליך ההזדקנות בכלל ועל תפקידה של קרינת UV בהאצת תהליך ההזדקנות בפרט " . 
