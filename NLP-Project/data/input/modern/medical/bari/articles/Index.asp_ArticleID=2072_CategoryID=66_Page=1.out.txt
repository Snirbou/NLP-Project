איך לבחור בן זוג שווה ערך לנו ? 
מאת : עמי ברונסקי , פסיכולוג קליני ( * ) 
מסתבר שלמצוא בן זוג וליצור איתו קשר , אינה המשימה הקשה ביותר . 
כל כך הרבה עושים את זה ועוברים את המשוכה הראשונה . 
אנחנו חברים , אנחנו מתחתנים . 
המשימה הקשה יותר , היא יצירת קשר שיחזיק מעמד לאורך שנים , שיהיה קשר טוב , שנרצה אותו גם אחרי עשר או עשרים שנה . 
אתם יודעים בודאי שמתחת לחופה כולם מחייכים והכול כל כך מרגש . 
נכון שהשמלה מקסימה ? 
הם נראים כל כך מאושרים . 
כמה קל להתאהב באהבה . 
בכתבה הקודמת התייחסתי לכמה קריטריונים חשובים על מנת לבחור בן זוג לקשר טוב ויציב . 
היום אני רוצה לכתוב על אחד הכללים החשובים ביותר במציאת בן זוג : היכולת למצוא בן זוג שאנו חווים אותו כשווה ערך לנו . 
הכוונה שלי בודאי אינה לחלק את האנשים לשווים יותר או פחות . 
'ערך', מה שווה ומה נחשב , זהו דבר מאוד אישי ופרטי , כל אדם מחשיב תכונות אחרות כחשובות : חכמה , שאפתנות , טוב לב , יכולת הישרדות ועמידה בלחצים , מראה חיצוני . 
בתכונות האלה שבעיניך הן יותר חשובות או יותר 'שוות', כל אחד מאתנו מקטלג אנשים . 
לפעמים אלו תכונות שאנחנו חושבים שיש לנו ולפעמים אלו תכונות שאנחנו מחפשים אצל בן זוג כי לנו אין אותן . 
אתם בודאי מכירים את שני הקצוות של הקשת , האחת ש'הפכים משלימים זה את זה ' והשנייה היא ש'דימיון בין בני הזוג' הוא קריטי לשמור על יחסים בריאים . 
המשימה הראשונה המוטלת עליכם , היא לברר בכנות מהן התכונות שאתם הכי מעריכים , שאתם באמת רוצה לראות בבן זוג . 
גם אם זה מאיים , למצוא בן זוג חזק , בגלל שהוא שאפתן והישגי , ואולי בגלל זה יהיה יותר חזק ממני ולא ירצה אותי . 
גם אם זה מפחיד למצוא בן זוג שנראה בעיניך טוב ויש אליו משיכה פיזית חזקה , וזה מעלה חרדות מסוג של קנאה לנשים אחרות או לאקסיות שלו . 
מה שלא מאיים עלי עכשיו , עשוי לשעמם אותי ולעצבן אותי מאוחר יותר . 
עדיף שיאיים עלי . 
בעתיד , כאשר הקשר יציב וממוסד , כאשר עולים הקשיים של החיים שצריך להתמודד אתם , הביקורתיות שלנו תהיה הרבה יותר משמעותית . 
כל בני האדם הם יצורים מאוד ביקורתיים . 
הם עסוקים בלהעריך זה את זה ולהעריך את עצמם באופן קבוע . 
הנטייה שלנו בעת חיפוש הקשר או בתחילת הקשר , היא לנסות להתגבר על חלק מהביקורתיות שלנו או לעוות אותה . 
בדברים מסוימים אנחנו מקצינים ומגזימים בביקורת ובדברים אחרים אנחנו מתעלמים מדברים שלא עומדים בקריטריונים שלנו . 
הריגוש משתלט על התחושות שלנו , הרבה מגבלות מתקבלות בסלחנות ולפעמים אפילו מעבר לכך . 
תכונות השונות מאתנו או זרות לנו נתפסות כמקסימות : 'החברה שלי כל כך משפחתית וזה כל כך מקסים ' יכול בהמשך להפוך להיות 'היא כל הזמן עם המשפחה שלה ואין לנו בכלל זמן לעצמנו ' . 'הוא כל כך פעלתן ומלא אנרגיות וזה דוחף אותי קדימה ' יכול להפוך בהמשך ל'הוא חסר שקט , אי אפשר להירגע אתו , אפשר להשתגע' . 
אני חוזר לנקודה שכבר כתבתי עליה והיא מאוד משמעותית בעיני . 
יש חלון זמן מאוד מיוחד בתקופה הראשונה של הקשר . 
החלון הזה ממוקם בין השבועות או החודשים הראשונים בהם ההתרגשות גואה , והיא תערובת של התרוממות רוח , חרדה מאובדן הקשר והכיף במפגש הראשוני עם בן זוג חדש , לבין הזמן בו הקשר ותיק וממוסד והכול כבר מוביל לעבר מחויבות ומיסוד הקשר . 
חלון הזמן הזה מתאים לשאול את השאלות הרציניות לגבי איך יראה הקשר בטווח הארוך , להתייעץ עם אנשים קרובים , לברר ולקבל החלטה רצינית ושקולה ביחס לאחד הדברים הכי חשובים בחיים שלנו . 
הקשר הזוגי . 
ובכן , זה הזמן לעשות התבוננות עמוקה פנימה , ולשאול את עצמנו את השאלות האמיתיות לגבי בן הזוג שלנו , כמה אנחנו רואים אותו וחווים אותו כאדם בעל ערך . 
כמה אנחנו תופסים אותו כמישהו בעל איכויות וכוחות , מישהו השווה לנו . 
כמה אנחנו מעריכים אותו ומפרגנים לו בתכונות שבעינינו הן החשובות ביותר , המגדירות את איכותו של האדם בעינינו . 
אין שום טעם לפחד או להיאבק בנטיות הביקורתיות שלנו , לשאוף להיות מקבלים באופן תמים , שלא באמת משקף את האופי שלנו . 
זה הזמן לשאול את עצמנו אם בן הזוג שלנו הוא : ילדותי , אנוכי , קטנוני , מעצבן , חושב את עצמו יותר מדי , לא אמין . 
ברור שכדי ליצור זוגיות , ובכלל כדי לחיות עם אנשים , צריך ללמוד לקבל ולסלוח , להבין שבני האדם הם יצורים מורכבים עם יתרונות וחסרונות . 
אבל עמוק בפנים , יש לנו עולם ערכים פרטי משלנו , יש לנו העדפות מאוד בסיסיות של מה שחשוב , של מה ששווה . 
אמנם זה מאוד מפחיד למצוא בן זוג שבעיני הוא שווה , שווה המון , בדברים הכי חשובים לי . 
אולי – השם ירחם - הוא שווה יותר ממני . 
אולם מן הצד השני , אם ניצור קשר עם בן זוג שבתכונות החשובות לנו באמת הוא לוקה , הוא לא 'שווה', זהו סיכון שעשוי להוכיח את עצמו בעתיד כמאוד לא מחושב . 
* עמי ברונסקי , פסיכולוג קליני http://www.amibronsky.com 
