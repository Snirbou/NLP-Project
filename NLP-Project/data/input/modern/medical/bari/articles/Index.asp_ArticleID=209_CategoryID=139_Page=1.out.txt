הטיפול הניתוחי בהיצרות השופכה 
מאת : ד"ר עופר שנפלד , אורולוג בכיר , המחלקה לאורולוגיה , מרכז רפואי הדסה עין כרם 
היצרויות בשופכה הם תהליכים צלקתיים בדופן השופכה המפריעים את זרימת השתן דרכה . 
בשנים האחרונות נרכש , במרכז הרפואי הדסה עין כרם , ניסיון רב בשיטות ניתוחיות חדשות לשחזור השופכה בחולים הסובלים מהיצרויות אלה . 
אנטומיה של השופכה : השופכה ( urethra ) הינה הצינור המנקז את כיס השתן ובגבר נחלקת לשני חלקים , שופכה אחורית ושופכה קדמית ( איור 1 ) . 
השופכה האחורית נחלקת לשופכה פרוסטטית ושופכה ממברנוטית ומהווה את הסוגר העוזר בשליטה בשתן . 
השופכה הקדמית נחלקת לשופכה הבולבארית ולשופכת הפין . 
הגורמים להתפתחות היצרות בשופכה : היצרות בשופכה היא תהליך הצטלקות בדופן השופכה הגורמת להצרת החלל שלה ובכך מפריעה ואף חוסמת את מעבר השתן . 
היצרויות בשופכה נגרמות בצורות שונות . 
היצרויות בשופכה האחורית נגרמות בד"כ עקב פציעות חמורות ( תאונות דרכים ותאונות עבודה ) עם שברים בעצמות אגן הירכיים . 
עקב השבר נגרם קרע שלם או חלקי בשופכה האחורית ולאחר ההצטלקות נותרת היצרות או חסימה מלאה של השופכה . 
חולים אלו עם היצרות או חסימה של השופכה האחורית מטופלים בד"כ ע"י הטיית שתן בצנטר על חיקי ( supra pubic cystostomy ) דרך דופן הבטן למספר חודשים ועם התייצבות מצבם עוברים ניתוח לשחזור השופכה . 
היצרויות בשופכה הקדמית יכולות להיגרם מתהליכים דלקתיים , בעקבות טיפולים קודמים כגון החדרת קטטר , עקב חבלה באזור הפרינאום , כמו כן בעקבות מומים מולדים כמו היפוספדיאס והטיפול בהם . 
הטיפול בהיצרויות בשופכה : הסובלים מהצרות השופכה מתלוננים על קושי בהשתנה , זרם חלש , טפטוף מטריד בתום ההשתנה , צריבה במתן שתן ולעיתים עד כדי עצירת שתן . 
כאשר ההיצרות גורמת להפרעה משמעותית החולה מגיע לטיפולו של אורולוג . 
הרחבות שופכה : הטיפול ה " קלאסי " בהיצרויות השופכה הינו הרחבה של השופכה . 
טיפול זה תואר כבר בשחר ההיסטוריה . 
לצורך הרחבת השופכה האורולוג מעביר מרחיבים ( איור 2 ) בקוטר הולך וגדל דרך השופכה ( בדומא להחדרת קטטר - צנתר ) , ובכך מרחיב אותה . 
שיטה חדישה יותר להרחבת השופכה היא ע"י ניפוח בלון מיוחד לשם כך בקטע השופכה המוצר . 
היצרויות קצרות בשופכה הבולבארית לעיתים נרפאות בשיטה זו ( עד % ) 30 אולם היצרויות ארוכות או בשופכת הפין או שחזרו לאחר הרחבה קודמת אינם נרפאות בהרחבה ובהן הרחבה נותנת מענה זמני בלבד . 
חיתוך אנדוסקופי : ניתן לבצע חיתוך אנדוסקופי של היצרות בשופכה . 
אין הבדל עקרוני בסיכויי ההצלחה של שיטה זו לעומת הרחבה . 
השתלת תומכון ( stent ) : לאחר ביצוע הרחבה או חיתוך אנדוסקופי של היצרות בשופכה ניתן להשתיל תומכון פנימי לשופכה על מנת לנסות למנוע היצרות חוזרת . 
שיטה זו אינה מומלצת בדרך כלל שכן היצרויות חוזרות לעיתים למרות התומכון , ותיקון היצרות בנוכחות תומכון מסובכת לאין ערוך מתיקון ניתוחי של היצרות ללא תומכון . 
תיקון ניתוחי של היצרות בשופכה : ( שחזור שופכה - urethroplasty ) : השיטות הקודמות שנמנו בדרך כלל רק מקלות זמנית את סבלו של החולה ולרוב אינן מאפשרות ריפוי ההיצרות לאורך זמן . 
יתרונן הוא שהן פשוטות לביצוע ושניתן לבצען אפילו בחולים אשר מצב בריאותם הכללי אינו מאפשר ניתוח . 
לעומתן ניתוחים לשחזור השופכה נועדו לתקן או להחליף את קטע השופכה המוצרת ובכך לרפא את ההיצרות . 
ניתוחים שחזוריים מבוצעים בשיטות שונות אשר דורשות מיומנויות טכניות גבוהות גם בכירורגיה אורולוגית וגם בכירורגיה פלסטית . 
מסיבה זו ברוב המחלקות האורולוגיות נמנעים במידת האפשר מביצוע ניתוחים לשחזור השופכה ומשתמשים בשיטות שמרניות אשר כאמור בדרך כלל אינן מאפשרות ריפוי אמיתי של ההפרעה . 
עד לאחרונה חולים רבים הופנו לחו"ל למרכזים רפואיים שהתמחו בתחום זה . 
השיטות המשמשות בניתוחי שופכה מגוונות ובחירת השיטה תלויה במיקום ההיצרות בשופכה , אורך הקטע המוצר , והמצאות רקמות בריאות סמוכות היכולות לשמש לשחזור . 
בחסימות או היצרויות של השופכה האחורית כמו גם בהיצרויות קצרות בשופכה הבולבארית , ניתן לכרות את קטע השופכה המוצר , לנייד שופכה בריאה משני עברי קטע זה ולהשיקם חזרה . 
שיטה זו נקראת כריתה והשקה ראשונית ( איור 3 ) . 
בהיצרויות בולבאריות ארוכות או בהיצרויות של שופכת הפין ניתן לטפל ע"י שימוש בטלאי של רקמה בריאה ( כגון שתל מרירית הלחי של החולה או מתלה מעור עודף על גבי הפין ) לשם בניית קטע שופכה חלופית ( איור 4 ) . 
לבסוף במקרים קשים במיוחד כאשר אין בנמצא רקמות טובות לשחזור השופכה ( למשל לאחר ניתוחים קודמים ) ניתן לבצע ניתוח בשלבים כאשר בשלב הראשון יוצרים פתח זמני להשתנה ( urethrostomy ) ומשתילים באזור רקמות חדשות מאזורים מרוחקים , ובהמשך לאחר התבססות רקמות אלו במקומן החדש , מבוצע ניתוח נוסף לשחזור השופכה תוך ניצול הרקמות שהושתלו קודם לכן . 
בסך הכול , בקרוב ל 90 % מהניתוחים לשחזור השופכה בשנים האחרונות התקבלו תוצאות משביעות רצון גם סובייקטיבית , בהיבט איכות ההשתנה של החולים , וגם על פי מדדים אובייקטיבים כגון צילומי ביקורת , מדידת זרם השתן ובדיקות על קול של כיס השתן . 
לסיכום ניתן לאמור שהיצרות בשופכה היא הפרעה מורכבת הניתנת לטיפול במגוון שיטות . 
ניתן לטפל בהצלחה ברוב המקרים אולם על מנת להציע טיפול מיטבי יש צורך במומחיות ספציפית בתחום זה ובניסיון רב . 
