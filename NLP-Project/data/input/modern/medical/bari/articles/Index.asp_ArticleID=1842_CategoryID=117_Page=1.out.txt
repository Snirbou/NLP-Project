קו חם בנושא עישון 
ביום חמישי הקרוב , 31.5 , יצויין בארץ ובעולם " יום ללא עישון " . 
כל מי שאינו מעשן , כלומר רוב הציבור בישראל ( כ - 75 % ) , סובל לעיתים קרובות מריח עשן סיגרות בבתי קפה או מסעדות . 
בכך הופך הסועד למעשן פסיבי . 
על פי ההערכה , כ - 1,500 ישראלים מתים מדי שנה כתוצאה מחשיפה לעישון פסיבי . 
יותר ויותר מחקרים מוכיחים שחשיפתם של לא - מעשנים לעשן הסיגריות של מעשנים , מעלה את הסיכון שלהם לחלות בסרטן הריאות ובמחלות לב בשיעור של כ - 20 - 30 % . 
בנוסף לכך , אוויר המכיל רמה גבוהה של חלקיקים מזהמים עלול , בטווח הקצר , להחמיר מצבי אסטמה , לגרום לגירוי בעיניים ואף בקרב עובדי פאבים ובליינים הנמצאים בפאב זמן רב , גוברת הסכנה לסרטן ריאות ומחלות נשימה ולב . 
המחוקק הישראלי הכיר בסכנות לציבור כבר לפני מספר שנים וקבע כי עישון במסעדות ובתי קפה ייעשה רק בחדר נפרד לחלוטין משטח הלא מעשנים , כך שהעשן לא יגרום למטרד באגפי הלא מעשנים , ובתנאי ששטח העישון יהיה קטן מרבע משטח המסעדה . 
למרות זאת , בחלק ניכר מבתי הקפה והמסעדות אין שטח מעשנים נפרד לחלוטין ובעלי בתי הקפה והמסעדות לא אוכפים את איסור העישון באגפי הלא מעשנים . 
גם העיריות והמדינה ברוב המקרים אינן מקצות משאבים מספקים לאכיפת איסור העישון . 
כתוצאה מכך , נאלצים הלא מעשנים לעשות את עבודת האכיפה בעצמם , בבקשות וויכוחים לא נעימים מול מעשנים . 
יש לציין כי סקר שנערך ביוזמת האגודה למלחמה בסרטן מצא כי 95 % מהמעשנים יכבו את הסיגריה אם יבקשו זאת מהם . 
בשנים האחרונות החלו להגיש תביעות נגד בעלי בתי קפה ומסעדות על כך שלא אכפו את החוק שאוסר עישון . 
כך לדוגמה , שילמה מסעדה בירושלים 2,000 שקלים לסועדת לאחר שהמלצרית סרבה להורות למעשן לכבות את הסיגריה שלו ומסעדה בתל אביב שילמה סכום דומה לאחר שלא דאגה לשילוט ולכיבוי סיגריות בשטח הלא מעשנים . 
החל מהיום ובמהלך השבועיים הקרובים , יפעילו המכללה האקדמית למשפטים ברמת גן בשיתוף האגודה למלחמה בסרטן " קו חם " , בו יתנו סטודנטים למשפטים ייעוץ והדרכה לאזרחים המעוניינים לממש את זכותם על פי חוק ולתבוע מסעדות ובתי קפה המפרים את חוק האיסור על עישון במקומות ציבוריים . 
הייעוץ ינתן תוך הסתמכות על מספר פסקי דין תקדימיים בתחום . 
המתקשרים יקבלו הסברים מפורטים לגבי השלבים והאופן בו יש לפנות לבית המשפט לתביעות קטנות . 
הסטודנטים יסייעו לפונים בגיבוש כתבי תביעה לבתי משפט לתביעות קטנות נגד המסעדות ובתי הקפה שאינם מקיימים את הוראות החוק , וינחו אותם בהליכי הגשת התביעה . 
מירי זיו , מנכ"ל האגודה למלחמה בסרטן : " אי אפשר להסכים לזילות החוק שמטרתו הגנה על בריאות הציבור . 
האגודה למלחמה בסרטן שמחה ליוזמה החדשה , לאפשר לאזרחים הגנה אקטיבית על בריאותם . 
אני תקווה כי יוזמה זו תוביל לאכיפה יעילה יותר של החוק ובכך - לאוויר נקי " . 
על הייעוץ אחראים ראשי הקליניקה והחטיבה לזכויות אדם במכללה האקדמית למשפטים ברמת גן . 
הסטודנטים הפועלים במסגרת הקליניקה הסביבתית במכללה , הפועלת במטרה לקדם את עקרונות ההגנה על בריאות הציבור והשמירה על איכות הסביבה , עברו הכשרה פרטנית לפרוייקט וקיבלו מידע רב ועדכונים על ידי עורך הדין עמוס האוזנר , שעוסק שנים רבות במלחמה המשפטית כנגד העוברים על חוקים האוסרים עישון במקומות ציבוריים , נציג האגודה למלחמה בסרטן , עורכי דין ופעילים בתחום . 
עו"ד יובל לסטר , מרכז הקליניקה : " ייחודה של הקליניקה הינה בשימת הדגש על שימוש בכלי המשפט האזרחי בכלל והמשפט הנזיקי בפרט , תוך שיתוף פעולה עם ארגונים סביבתיים וגופים נוספים הפועלים בתחום . 
אנו תקווה כי הפעלתו של הקו החם תסייע בגיבוש עשרות אם לא מאות , תביעות נגד בתי קפה ומסעדות , מה שיוביל לשינוי ביחסם של אלה לאיסורי העישון " . 
חייגו : 03 - 6129848 בין השעות 16:00 - 20:00 
על היום ללא עישון יום זה מתקיים במקביל בכל שנה , בכל מדינות העולם החברות בארגון הבריאות העולמי ה – WHO כבר מאז שנת 1987 . 
מטרתו של יום זה היא להעלות על סדר היום הציבורי העולמי את נגע העישון ולהגביר את המודעות לגמילה מעישון , למניעת מוות ומחלות הנגרמות מעישון וכן לצמצם את מספר האנשים המתחילים לעשן , אשר רובם בני נוער וצעירים . 
לקראת יום זה , האגודה למלחמה בסרטן מיידעת את הציבור לגבי הסכנות הכרוכות בעישון טבק , ונערכת להגביר את הפעילויות הנעשות במטרה להילחם בעישון ולספר לאנשים שאינם מעשנים , מה ביכולתם לעשות במטרה להגן על עצמם מפני עישון פסיבי ולעמוד על זכותם לחיים בריאים . 
יום זה גם מהווה סימן דרך למעשנים רבים המעוניינים להפסיק לעשן בתאריך בעל משמעות . 
בישראל לקראת יום זה נערך כנס משותף לאגודה למלחמה בסרטן , משרד הבריאות וקופות החולים " כללית " " מכבי " ו " מאוחדת " , בנושא גמילה מעישון . 
לקראת יום זה מגיש שר הבריאות על פי חוק את " דו"ח שר הבריאות על מצב העישון בישראל " לכנסת . 
משרד הבריאות יקיים עם האגודה למלחמה בסרטן מסיבת עיתונאים בנושא . 
האגודה למלחמה בסרטן תקיים מסע הסברה מקיף ונרחב בנושא נזקי העישון ונזקי הנרגילה . 
www.cancer.org.il . 
