טיפולים חדשים בדלקות עור 
מאת : ד"ר עקיבא טרטנר , רופא בכיר במחלקת עור ומנהל שירות אמבולטורי עור בבי"ח בילינסון 
דלקות עור הן מהמצבים המפריעים ביותר לאיכות החיים , ובחלקן נמשכות לתקופה ארוכה מאוד . 
דלקת עור מתבטאת בגרד ממושך . 
בצורתה החריפה דלקת העור מתבטאת באודם עז , שלפוחיות ולעיתים הפרשות , בצורתה הכרונית מתבטאת בפריחה רבדית עם סימני גרד וקשקשת . 
דלקות העור השכיחות ביותר הן דלקת העור האטופית , דלקת העור ממגע האלרגית ודלקת העור ממגע האיריטנטית . 
דלקת העור האטופית היא מחלת עור המתבטאת בעיקר בגיל הילדות ושכיחותה פוחתת בנעורים ועוד פחות מכך בגיל המבוגר . 
המחלה היא על רקע תורשתי וקשורה לקבוצת המחלות האטופיות ( אסטמה , נזלת אלרגית , קדחת השחת ) . 
קבוצת המחלות האטופיות בכלל ודלקת העור האטופית בפרט עולות בשכיחותן בעולם המערבי במשך כל העשורים האחרונים . 
בעולם המפותח המערבי מגיעה שכיחותה של דלקת העור האטופית בילדים לכ – 20 % מאוכלוסיית הילדים – בדרגות חומרה שונות . 
סיבות סביבתיות ונפשיות שונות יכולות להחמיר אותה . 
דלקות העור ממגע נגרמות כתוצאה מתגובת העור למגע ישיר עם גורמים שונים בסביבה הטבעית שלנו , חלקם גורמים אירטנטיים ( מגרים ) הגורמים לדלקת העור ממגע האירטנטית , וחלקם גורמים אלרגניים הגורמים לדלקת עור ממגע האלרגית . 
הסיבות השכיחות ביותר לדלקת העור ממגע האלרגית בישראל , כפי שנמצא במחקר שנערך לאחרונה במחלקתנו , הם הרגישות לניקל ( הנמצא בתכשיטים , ג'ינסים , אבזמים ותכשירים דנטליים , לפוטסיום דיכרומט ( הנמצא בחומרי ניקוי , מוצרי עור ומלט ) ובשמים ( הנמצאים בקוסמטיקה ) . 
הסיבות השכיחות ביותר לדלקת העור ממגע האיריטנטית הן ממגע עם מים וחומרי ניקוי , ולאחר מכן חומרים שונים הנמצאים בסביבתו של העובד – כחלק מבעיה תעסוקתית . 
יש להדגיש שהגורם השכיח ביותר לדלקת העור האלרגית ממגע – הניקל , נגרם כפי הנראה , עקב חירור האוזניים לעגילים , ולכן יש צורך בחירור עם מכשירים שאינם מכילים ניקל ולאחר מכן ענידת עגילים ללא ניקל , בעיקר יש להקפיד בנושא זה בגיל הילדות . 
חלק מהגורמים לדלקות העור ממגע הם תעסוקתיים וזוהי בעצם המחלה התעסוקתית השכיחה ביותר בין המחלות התעסוקתיות ברוב המדינות ( כ – % - 35 % 30 מכל המחלות התעסוקתיות ) . 
הטיפול הטוב ביותר במחלות בכלל הוא הטיפול המניעתי . 
בדלקת העור האטופית יש צורך בשימון קבוע של העור , על רקע הנטייה ליובש של העור , הגורם כשלעצמו לגרד ובמעגל קסמים – הגרד מגביר את הפריחה , וזו מגבירה את הגרד וחוזר חלילה . 
יש להימנע בילדים ובמבוגרים עם בעיה זו בשימוש בבגדים מצמר אמיתי או סינטטיים , שהות במיזוג אוויר מגבירה את יובש העור , ומצבי לחץ נפשי מחמירים את הפריחה . 
הימנעות ככל האפשר ממצבים אילו מיטיבה עם הפריחה . 
דלקת העור האירטנטית ניתנת למניעה באופן מוחלט ע"י שימוש באמצעי מגן המונעים מגע עם החומר האירטנטי . 
שימוש קבוע בכפפות , בד"כ מצופות בד בזמן עבודה עם חומרים אילו , או שימוש במסכות ובבגדי מגן כאשר מדובר על חומרים איריטנטיים נדיפים יכולים למנוע לחלוטין את בעיות העור , ולרוב אין צורך בהחלפת עבודה . 
יש צורך גם בשימון קבוע של הידיים . 
דלקת העור האלרגית ניתנת באופן חלקי למניעה במידה וידוע האלרגן הגורם לאלרגיה . 
יש צורך בהמנעות מוחלטת ממגע עם אלרגן זה . 
לא תמיד ניתן להמנע לחלוטין ממגע כזה , מכיוון שחלק מהאלרגנים שכיחים ביותר בסביבתינו היום - יומית , ולכן לפעמים גם השתדלות מרובה להמנעות ממגע כזה מביאה להפוגה מלאה או חלקית רק ב - 70 % מהחולים . 
עד היום הטיפול הנפוץ ביותר בדלקות העור השונות הוא על בסיס משחות סטירואידליות . 
משחות אילו הן טיפול טוב ויעיל להקלת הגרד ולהעלמת הפריחה , אך לאור הכרוניות של דלקות העור השונות יש צורך בטיפול ממושך בהן . 
במקרים בהן משחות סטירואידליות לא סיפקו הטבה מספקת בפריחה ובגרד , יש צורך בטיפולים שונים נוספים כמו : טיפול בסטרואידים סיסטמיים ( דרך הפה או בזריקות ) , טיפול בפוטותרפיה ( קרינה UV אולטרה ויאולט ) , טיפול בציטוטוקסיקה ( טיפולים המקובלים כטיפול נגד סרטן ) ועוד . 
לכל הטיפולים הנ"ל יש תופעות לוואי לא מעטות . 
לטיפולים במשחות סטרואידליות לאורך תקופה ארוכה יכולות להיות השפעות על העור כמו – הדקקות של העור ( הפיכתו לדק ושביר יותר ) , שטפי דם תת עוריים וכן תופעות סיסטמיות הנובעות מספיגה של כמות רבה של סטרואידים דרך העור לכלי הדם והשפעה על המערכות הפנימיות . 
לטיפולים הנוספים תופעות לוואי אופייניות להם . 
לאחרונה הוכנסו לשוק התרופות קבוצה חדשה של תרופות במנגנון אימונומודולטורי – כלומר מעכבי הפרשה של ציטוקינים דלקתיים . 
שתי התרופות הקיימות כעת בשוק הן : ( PROTOPIC ) TACROLIMUS ו - ( ELIDEL ) PIMECROLIMUS . 
התרופות קיימות כתכשירים לטיפול מקומי ( התרופות אינן בסל הבריאות ) . 
בתרופות אילו יש ניסיון רב בטיפול בדלקת עור ממגע אטופית הן בילדים והן במבוגרים . 
הטיפול ניתן באופן יום יומי עד להשגת הפוגה בפריחה ובגרד ולאחר מכן במינון יורד לצורך שמירה על ההפוגה ומניעת חזרת הפריחה . 
בדלקות העור ממגע , העדויות להשפעתן החיובית של התרופות עדיין מעטות , אך מצטברים מאמרים על האפשרות לטיפול בדלקת עור ממגע אלרגית בצורתה הכרונית , בתרופות אלו . 
יש לציין שתרופות אילו הן עם תופעות לוואי מועטות , ברובן לטווח קצר , כמו הרגשת צריבה בזמן המריחה בחלק מהחולים , הנעלמת במשך הזמן . 
תרופות אילו מנוסות כיום בטווח רחב של מחלות עור נוספות כמו : ויטיליגו , גרנולומה אנולרה , מחלת לופוס , דלקת עור סבוראית ועוד , בחלק ממחלות אילו יש עדות ראשונית להשפעה מיטיבהשל משחות אילו , אך דרושים מחקרים גדולים נוספים . 
אין ספק שכניסתן של תרופות אלו מאפשרת לרופא העור אפשרויות טיפול נוספות ובטוחות יותר לאילו שהיו קיימות עד כה . 
