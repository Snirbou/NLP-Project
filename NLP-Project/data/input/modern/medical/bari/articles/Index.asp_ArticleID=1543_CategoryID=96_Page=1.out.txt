מה בין הפרעה קוגניטיבית קלה לבין מחלת אלצהיימר 
מאת : פרופ ' עמוס קורצ'ין , מנהל מרפאת הזיכרון , המרכז הרפואי תל - אביב וד"ר אילן הלפרין , חוקר במרפאת הזיכרון 
כיצד נבדיל בין תהליך הזדקנות תקינה , הכרוכה בנסיגה קוגניטיבית מסוימת , לבין הידרדרות קוגניטיבית הדרגתית שסופה במחלת האלצהיימר ? 
בספרות המחקרית מתהווה מונח חדש , ההפרעה הקוגניטיבית הקלה ( MCI - Mild Cognitive Impairment ) , שהיא למעשה שלב ביניים בין שינויים קוגניטיביים המלווים הזדקנות תקינה , לבין מחלת האלצהיימר . 
מהם המאפיינים של שלב זה , המבדילים אותו מהזדקנות תקינה , והאם הוא שלב הכרחי בהתפתחות האלצהיימר ? 
תהליך ההזדקנות התקינה מלווה בשינויים במוח הבאים לידי ביטוי ביכולות קוגניטיביות בתחומים שונים , כגון יכולת הסקה אינדוקטיבית , התמצאות מרחבית , מהירות תפיסה ויכולת חישוב . 
יכולות אלו מגיעות לשיאן בגיל 25 כשלאחר מכן חלה בהן ירידה עקבית . 
יכולות אחרות באות לידי שיא ביטוין בגיל מבוגר יותר : כושר ביטוי או התמצאות מרחבית , למשל , מגיעים לשיאם בטווח הגילאים שבין 45 - 65 שנה והירידה מתחילה רק לאחר מכן . 
אחת השאלות המרכזיות בתחום זה היא קביעת קו הגבול שמעבר לו השינויים יוגדרו כלא - תקינים או כשיטיון . 
הבעייתיות בקביעת גבולות אלה נובעת בין היתר מן השונות הרבה ביכולות הקוגניטיביות עם תהליך ההזדקנות . 
בעוד שבאדם מסוים תופיע ירידה ביכולת נתונה לעומת שימור מרשים של יכולת אחרת , באדם אחר תתפתח ההפרעה בסדר שונה . 
קיימים עם זאת מספר מאפיינים המאפשרים הבחנה בין ירידה הנחשבת תקינה לבין תחילת השיטיון . 
שיטיון מוגדר ככשל בזיכרון המתלווה לקשיים קוגניטיבים נוספים , המהווים החמרה ממצב קודם . 
המחלה המזוהה ביותר עם שיטיון היא מחלת האלצהיימר . 
זוהי מחלה ניוונית הגורמת תחילה לפגיעה בזיכרון והמתפתחת באיטיות . 
בתהליך ההזדקנות התקינה מתגלה קושי ברכישה ולימוד של מידע חדש לעומת גילאים צעירים יותר , אולם דברים שנלמדו אינם נשכחים במהירות רבה יותר . 
בניגוד לכך , בחולים הלוקים בשיטיון , מתגלים בצד הירידה בקצב הלימוד הן בעיה של שימור החומר הנלמד , ללא תלות במידת ההשקעה בלמידת החומר , והן הרחבה של הקשיים הקוגניטיביים לתחומים נוספים , עד כדי הפרעה בפעילות היומיומית . 
קשה מאד לקבוע מתי בדיוק מופיעה מחלת אלצהיימר . 
זאת משום שירידה מסוימת בתפקוד הקוגניטיבי מאפיינת את הגיל הקשיש , וההבדל בינה לבין ירידה פתולוגית איננו חד , אולם מרביתם המכריעה של חולי האלצהיימר מדווחים על שלב התחלתי ( שלעיתים נמשך מספר שנים ) אשר בו חלה פגיעה רק בזיכרון . 
זהו השלב הקרוי הפגיעה קוגניטיבית קלה , שלב ביניים בין שינויים קוגניטיביים המלווים הזדקנות תקינה לבין מחלת אלצהיימר . 
ההגדרה הקלינית המקובלת כיום להפרעה קוגניטיבית קלה מתייחסת למצב שבו הפרט מתלונן על ירידה קוגניטיבית הנמשכת לפחות חצי שנה , המתבטאות בהפרעות זיכרון העולות על הצפוי לגיל . 
עם זאת , התפקוד היומיומי נשמר , הבדיקות אינן מעלות עדות לפגיעה בתחומי קוגניציה אחרים , ולכן הפגיעה אינה נחשבת לשיטיון . 
שכיחות ההפרעה הקוגניטיבית הקלה בקרב האוכלוסייה מעל גיל 65 נאמדת ב - % , 17 ומספר הלוקים נמצא במגמת עלייה מתמדת בשל העלייה בתוחלת החיים והעדר טיפול מתאים בתרופות . 
מבחינה מגדרית , נשים מהוות קבוצת סיכון גדולה יותר להפרעות קוגניטיביות בשל תוחלת חייהן הגבוהה יותר , אך גם בכל קבוצת גיל יותר נשים סובלות מירידה קוגניטיבית . 
האם הפרעה קוגניטיבית קלה צפויה בהכרח להתפתח למחלת אלצהיימר ? 
הנטייה המקובלת היא לראות את מצבי ההזדקנות התקינה , ההפרעה הקוגניטיבית הקלה ושיטיון כמצויים על רצף אחד . 
ואכן העיסוק המחקרי הנמרץ בהפרעה הקוגניטיבית הקלה החל עם הצטברות עדויות לחשיבות אפיון ההפרעה כאמצעי אפשרי לזיהוי מוקדם וטיפול מונע לאוכלוסייה הנמצאת בסיכון גבוה להתפתחות שיטיון מסוג אלצהיימר . 
עם זאת , לא כל מצב של הפרעה קוגניטיבית קלה מתפתח בהכרח לשיטיון . 
במחקרי אורך דווח , כי % - 50 % 19 מהלוקים בהפרעה קוגניטיבית קלה לקו בשיטיון במשך שלוש עד חמש שנים מעת האבחון , דהיינו בקצב מהיר יותר מאשר אוכלוסיית בקרה מאותה שכבת גיל . 
האם ניתן לאבחן ? 
הגישה הקלינית לקביעת הפרעה קוגניטיבית קלה מתבססת על יכולת הנבדק לזכור מספר נתון של מילים , ספרות וכדומה , כראייה אובייקטיבית מספקת לפגיעה בזיכרון אצל פרט המתלונן על בעיה כזו . 
מאידך , הגישה הפסיכולוגית מחקרית רואה בהפרעה הקוגניטיבית הקלה מצב לא תקין , שבו יכולות קוגניטיביות של הפרט נמוכות , 1 או אף 1.5 סטיות תקן מן הממוצע של בני אותו גיל , ללא עדות לשיטיון . 
הן הגישה הקלינית והן הגישה הפסיכולוגית מציבות עדיין קושי רב באפיון הטווח המגדיר את ההזדקנות התקינה והגבול בינה לבין תחילת ההפרעה הקוגניטיבית הקלה או אף שיטיון . 
האם ניתן לצמצם גורמי סיכון וכיצד מטפלים ? 
מקובל כיום להניח כי המאגר השכלי של הפרט ( cognitive reserve ) מהווה גורם חשוב המשפיע על הסיכון ללקות בהפרעה קוגניטיבית קלה . 
ההנחה היא , שלכל אדם יש סף שונה להופעת סימני פגיעה במוח . 
בני אדם בעלי מאגר גדול יותר יכולים לספוג הפרעה קשה יותר במבנה מערכת העצבים המרכזית , דבר המתבטא בירידה בשכיחות ההפרעה או בחומרתה בגיל נתון . 
המאגר השכלי מותנה בגורמים סביבתיים ותורשתיים . 
התורשה עשויה להשפיע על צפיפות הקשרים בין תאי המוח , גודל המוח ומשקלו , ויעילות פעולת תאית - ומכאן היכולת האינטלקטואלית . 
תזונה מאוזנת בגיל צעיר נמצאה קשורה לדחיית גיל תחילת השיטיון . 
גורמים סביבתיים כגון פעילויות ספורטיביות ואינטלקטואליות יכולים להשפיע גם הם על ידי אספקת גירויים ופיתוח מיומנויות . 
ואכן נמצא , כי אורח חיים הכולל פעילות גופנית , ריקוד ותרבות הפנאי ' קריאה ומשחק , מהווה גורם מעכב או דוחה של התפתחות שיטיון . 
הגישה התרופתית בהפרעה הקוגניטיבית הקלה מתרכזת בחיפוש אחר התערבות יעילה ובטוחה שתאט או תעצור את הופעת ההפרעה ואת החמרתה מהצורה הקלה למחלת אלצהיימר . 
לנוכח השיעור הגבוה של הופעת התופעה והעובדה שהלוקים בהפרעה קוגניטיבית קלה מדגימים בחלקם מאפיינים נוירופתולוגיים של חולי אלצהיימר , הגישות הטיפוליות הראשונות בהן השתמשו כללו את אותן התרופות שפותחו למחלת האלצהיימר . 
עד כה נכשלו תרופות אלו . 
עם זאת , היעדר מדדים ומבחנים אחידים לאבחון שיפור היכולות הקוגניטיביות במחקרים השונים לא אפשר , עד היום , הסקת מסקנות משמעותיות לגבי יעילות הטיפול בתרופות , ולכן אין עדיין טיפול בתרופות ללוקים בהפרעה קוגניטיבית קלה אשר יקל על הסימפטומים או ימנע את החמרתם . 
עם זאת , האבחון הנכון חשוב , ראשית כי הוא יכול לקבוע לגבי מספר לא מבוטל של אנשים שלא מדובר במחלת אלצהיימר , ולגבי אחרים להציע טיפול ספציפי כגון תכשירים נגד דיכאון והתייחסות ראויה לגורמי סיכון אשר עלולים להביא להחמרת התפקוד הקוגניטיבי ולסיכונים נוספים . 
