פיתוח חדש : תרכובות לשליטה בחיידקים דרך התערבות בתקשורת בין - חיידקית 
חוקר צעיר באוניברסיטה העברית פיתח שיטה לשליטה בפעילותם של חיידקים בלא אנטיביוטיקה דרך התערבות בתהליך התקשורת שלהם . 
על מחקרו יקבל עאדל ג'בור פרס קיי לפיתוחים חדשניים בטקס שיתקיים ב - 6 ביוני 2005 במסגרת המושב ה - 68 של חבר הנאמנים של האוניברסיטה העברית . 
רוב המחלות הזיהומיות נגרמות בשל הצטברות רובד של חיידקים . 
החיידקים נוטים להתקבץ בקהילות המכונות ''ביופילם'' ולהיצמד לרקמות חיות , לשתלים או לשיניים וכן למשטחים מלאכותיים דוגמת צנרת או מערכות מיזוג . 
באחרונה גילו כי בתוך הביופילם מתקיימת רשת תקשורת בעזרתה מתקשרים החיידקים על פי עיקרון של רגישות סף . 
התקשורת הבין - חיידקית מתוּוכת בידי מולקולות המכילות את היסוד בּוֹר . 
ג'בור , דוקטורנט בבית הספר לרוקחות ובבית הספר לרפואת שיניים באוניברסיטה העברית , הצליח לייצר תרכובות כימיות הדומות למולקולות התקשורת הטבעיות . 
כך ניתן לשבש את התקשורת בין החיידקים , למנוע את פעילותם או אפילו להגביר אותה בעת הצורך . 
לבקרה על תקשורת חיידקים יכולה להיות השפעה על המלחמה במחלות זיהומיות , מבלי להיזקק לאנטיביוטיקה על תופעות הלוואי שלה . 
בדרך ייחודית זו אפשר להשפיע על הפיזיולוגיה של החיידקים על האלימות שלהם ועל חיותם . 
לחלופין , גם אפשר להשתמש בחומרים אלו כדי לעודד את המשך התפתחותם על מצע הביופילם , מה שיכול להועיל , למשל , בענף הביוטכנולוגיה , בחקלאות ובתעשיית המזון כאשר נדרשים חיידקים לביצוע התהליך או המוצר . 
המחקר בוצע בהנחייתם של פרופ ' מוריס סרבניק מבית הספר לרוקחות באוניברסיטה העברית ושל פרופ ' דורון שטיינברג מבית הספר לרפואת שיניים באוניברסיטה העברית . 
עוד השתתף במחקר תלמיד המחקר משה ברונשטיין . 
חברת יישום למו''פ של האוניברסיטה העברית רשמה פטנט בין - לאומי על הפיתוח ומנהלת עתה מגעים עם חברות מסחריות ליישום פרויקט זה . 
עאדל ג'בור ( 32 ) מתגורר בנצרת עילית עם רעייתו בנאן , מתמחָה ברפואת ילדים בבית החולים הדסה עין - כרם בירושלים . 
ג'בור סיים את לימודיו בתיכון סנט ג'וזף בנצרת ומחזיק בתואר ראשון בכימיה ובתואר שני בהצטיינות במדעי הרוקחות של האוניברסיטה העברית . 
כיום הוא בשלבּי סיום של לימודיו לתואר דוקטור בבית הספר לרוקחות ובבית הספר לרפואת שיניים באוניברסיטה העברית . 
