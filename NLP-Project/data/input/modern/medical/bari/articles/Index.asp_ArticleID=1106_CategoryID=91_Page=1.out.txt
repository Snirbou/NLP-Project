ואלוהים ברא את האישה … 
מאת : ד"ר יהודה אולמן , מנהל שירותי רפואה אסתטית , מרכז רפואי רמב"ם " הדברים היפים – יפים הם מכוח היפה " ( סוקרטס ) מודל היופי הנשי , הכל כך החמקמק , נראה בהישג יד המנתח , יותר מאי פעם . 
כל האפשרויות שמציעה הרפואה האסתטית לשינוי הנכסף . 
רק לפני שמחליטים לחתוך כדאי לזכור : שינוי הקנקן לא בהכרח ישנה את תוכנו . 
אין עדיין תשובה מוחלטת לשאלה כיצד נקבע אידיאל היופי . 
הגישה הסוציולוגית טוענת , שמודל היופי משתנה בהתאם לזמן , לתרבות השולטת ולמצב הכלכלי והפוליטי . 
זו הגישה הטוענת , שאידיאל היופי שאנו רואים באמצעי התקשורת ועולם הפרסום , מוכתב ע"י גברים . 
לעומת זאת , הגישה הביולוגית גורסת , שהאבולוציה ולא האידיאולוגיה , היא שמכתיבה לנו את אידיאל היופי . 
מודל היופי מוכתב ע"י קוד גנטי קדום , הטבוע בכולנו . 
עקרונות הברירה הטבעית הם אלה הדואגים , שאיכויות גנטיות טובות אצל המין השני יראו בעינינו כיפה וכמושך . 
על פי המודל האבולוציוני , עור חלק ובהיר , שיער שופע , חזה מפותח ואגן מעוגל משדרים לנו יופי , אך בעצם מעידים על פוריות , בריאות טובה ויכולת הולדה . 
יש גם ענין של סימטריה . 
אלה התומכים בעקרון היופי הדארווינסטי , טוענים שהסימטרייה מסמנת לנו בריאות והיא רק עברה טרנספורמציה , מסמן של איכות גנטית לסמן של יופי . 
לטענתם , צד ימין וצד שמאל של גופנו אף פעם אינם זהים לחלוטין והאיזון ביניהם , הנקבע כבר בשלבי ההריון , יכול להשתנות בגלל טפילים מסויימים החודרים לרחם . 
לכן , מבנה סימטרי מעיד על תערובת טובה ונקייה של גנים . 
לחזוק טענתם , מצאו הפסיכולוגים הדארווינסטים , שנשים נמשכות מינית הרבה יותר לגברים בעלי תווים סימטריים . 
על פי התאוריה הזו , ככל שהצד הימני והשמאלי דומים יותר זה לזה , כך האדם נחשב למושך יותר . 
בפניהם של ביל קלינטון ופול ניומן , לדוגמא , נמצאה סימטריה כמעט מושלמת , הרבה מעל לממוצע . 
על דבר אחד אין וויכוח : רוב האנשים והנשים במיוחד , אינם מרוצים מהופעתם החיצונית . 
בפער הזה , בין הראי לגוף , בין המצוי לרצוי , נכנסת הרפואה האסתטית עם מגוון ניתוחים וטיפולים , המאפשרים לנו להגיע , קרוב מאי פעם , למודל היופי הנכסף ולשמירתו לאורך זמן גם אם הוא עדיין חמקמק . 
ניתוח הגדלת שדיים Breast augmentation הניתוח האסתטי הנפוץ ביותר לנשים . 
בניתוח זה מוכנסים שתלים למילוי / הגדלת השדיים . 
בארץ נפוצים יותר שתלים מסיליקון אך קיימים גם שתלים מלאים בתמיסת מי מלח . 
השתלים יכולים להיות בעלי צורות שונות , וגדלים שונים . 
בחירת השתל נעשית בתאום בין המטופלת לרופא , לפי מבנה הגוף , השדיים ושאיפות המטופלת . 
הניתוח מבוצע בד"כ בהרדמה כללית , הכנסת השתל מתבצעת דרך חתך בקפל התת שידי , סביב הפטמה או דרך בית השחי . 
תהליך ההחלמה כרוך בכאב המופג עם משככי כאב מקובלים , התוצאות נשמרות לאורך שנים . 
ניתוח הרמת ו / או הקטנת שדיים Mastopexy amp ; Breast reduction עיצוב מראה השד לנשים הסובלות משדיים נפולים ו/או מוגדלים , ע"י הרמת השד עם או בלי צורך בהקטנתו ומיקום מחדש של הפטמה . 
קיימות מספר טכניקות לביצוע ניתוחים אלה והתאמת השיטה נקבעת לפי גודל וצורת השד . 
הניתוח מתבצע על פי רוב בהרדמה כללית . 
ברוב המקרים ניתן להשתחרר ביום שלמחרת הניתוח , בחלק מהמנותחות נדרש אשפוז קצר של מספר ימים . 
משך ההחלמה כשבועיים ( תלוי בסוג הניתוח ) . 
החסרון העיקרי הן הצלקות הנותרות על השד , סביב הפטמה ולאורכו של השד . 
ניתוח מתיחת בטן Abdominoplasty חיטוב מראה הבטן על ידי הסרת עודפי עור ושומן , וחיזוק דופן הבטן ע"י תפרים . 
ניתן להסיר " פסי הרזיה " בקטע העור שנכרת . 
לעיתים יש צורך בשילוב שאיבת שומן מהבטן להשגת תוצאה מיטבית . 
ניתוח זה אינו משמש לצורך הרזיה . 
הצלקת הניתוחית במרבית המקרים היא בקו התחתונים וסביב הטבור . 
הניתוח מתבצע , ע"פ רוב , בהרדמה כללית . 
ברוב המקרים ניתן להשתחרר ביום שלמחרת הניתוח , בחלק מהמנותחות נדרש אשפוז קצר של מספר ימים . 
משך ההחלמה מעט ארוך יותר , ויכול להמשך כשבועיים . 
שאיבת שומן Liposuction חיטוב הגוף על ידי שאיבת עודפי שומן באזורי גוף שונים : בטן , מותניים , ירכיים , עכוזים , ברכיים , שדיים , צוואר ועוד . 
חשוב להבין כי ניתוח זה אינו מיועד להרזיה וקיימת מגבלה לכמות השומן אותה ניתן להסיר בניתוח אחד . 
הניתוח מבוצע בהרדמה כללית או אזורית ( אפידורלית ) . 
השאיבה מתבצעת דרך מספר פתחים קטנים בעור , בד"כ באזורים נסתרים . 
באזור בו בוצעה שאיבת שומן לא יווצרו תאי שומן חדשים . 
האשפוז קצר והשחרור כבר ביום שלמחרת הניתוח . 
יש צורך בלבוש מיוחד לאחר הניתוח . 
הנפיחות ושטפי הדם המקומיים חולפים תוך מספר שבועות . 
ניתוח אף Rhinoplasty ניתוחים לשיפור מראה האף הינם מהניתוחים האסתטיים המבוקשים ביותר . 
העיקרון של הניתוח הינו ששינוי בשלד האף , הוא המשפר את צורתו הכללית . 
בניתוח מעוצבים אזורי האף השונים ; גב האף , קצה האף , הנחיריים , מחיצת האף וכו ' . לעיתים יש צורך בשילוב ניתוח לשיפור מעבר האוויר דרך האף . 
ברוב המקרים ניתן לבצע את הניתוח דרך חתכים פנימיים , מוסווים ברירית האף , ללא השארת צלקות חיצוניות בעור , אך לעיתים לא ניתן להימנע מהשארת צלקת . 
הניתוח יכול להתבצע הן בהרדמה מקומית והן בהרדמה כללית . 
המנותחת משוחררת לביתו בסיום הניתוח . 
ניתוחי אוזניים Otoplasty הניתוח האסתטי הנפוץ ביותר באוזניים מיועד לתיקון אוזניים בולטות . 
לצורך קירוב / הצמדת האוזניים הבולטות לצדי הראש קיים מגוון של שיטות ניתוחיות . 
בחירת השיטה נקבעת בהתאם לבעיה הגורמת לעיוות המראה וניסיונו של המנתח . 
לעיתים ניתן להסתפק במספר תפרים מתחת לעור להשגת התוצאה . 
במקרים בעייתיים יותר , נדרש ניתוח הכולל כריתת עור ו / או סחוס מהאוזן , תוך עיצוב מחדש של הסחוסים הנותרים . 
ההחלמה מהירה והתוצאות נשמרות לאורך זמן . 
ניתוח עפעפיים Blepharoplasty תהליך ההזדקנות מביא לשינויים במראה העפעפיים , המאופיינים בעודפי עור ושומן , קפלים , קמטים והצטברות " שקיות שומן " בעפעפיים העליונים והתחתונים . 
מטרת הניתוח להצעיר את מראה העפעף ובכך את מראה העין כולה . 
הניתוח מתבצע בהרדמה מקומית וכולל כריתה של העודפים . 
הניתוח אינו מרים את הגבות ואינו מעלים את הקמטים בזווית העין . 
הצלקות הנותרות כמעט ואינן נראות . 
צפויה נפיחות ניכרת סביב העיניים בימים הראשונים לאחר הניתוח , אשר נסוגה בהדרגה . 
ההחלמה קצרה והתוצאות נשמרות לאורך זמן . 
ניתוח סנטר Mentoplasty הרפואה האסטטית מאפשרת כיום ניתוחים הן להבלטת הסנטר ( נפוץ יותר ) והן להקטנתו . 
השיטה הנפוצה כיום להבלטת סנטר הנה שימוש בשתל סיליקון . 
השתל מוחדר דרך חתך ברירית הפה ( אין צלקת חיצונית ) או דרך חתך מתחת לסנטר ( נשארת צלקת חיצונית ) . 
הניתוח מתבצע בהרדמה מקומית . 
חומרים חדשים כמו ה " ביו - אלקאמיד " מאפשרים הזרקת החומר ועיצוב הסנטר ללא צורך בניתוח . 
ההחלמה קצרה , מהירה והתוצאה נשמרת לאורך שנים . 
מתיחת פנים ( Face Lifting ) ניתוח זה מטרתו להסיר את עודפי העור שנוצרו עם השנים , עקב שילוב כוחות של גרביטציה ואובדן האלסטיות של העור . 
באותו ניתוח מבצעים גם חיזוק של שרירי הפנים הרפויים . 
הניתוח מתבצע בהרגעה עמוקה או בהרדמה כללית . 
עיקר חסרונו הינו בצלקות הנותרות בקו השיער , בקדמת האוזניים ומאחוריהן . 
הניתוח מחייב בד"כ אישפוז ללילה . 
ההחלמה נמשכת כשבועיים והתוצאות נשמרות למספר שנים . 
מתיחת מצח ( Forehead lift ) הניתוח נועד להחזיר את הגבות אשר צנחו מטה עם השנים למקומן הטיבעי , לבטל חלק מהקמטים לרוחב המצח ואת " קמטי הדאגה " שבשורש האף . 
הוא יכול להתבצע באופן נפרד או כחלק ממתיחת הפנים . 
הניתוח המתבצע בהרגעה עמוקה , מותיר אחריו צלקת בתוך או לפני קו השיער . 
עודפי העור מוסרים ופעילות השרירים מתבטלת באופן חלקי . 
במקרים מסויימים ניתן לבצע את ההרמה דרך חתכים מוגבלים יותר . 
קילוף פנים ( Peeling ) פעולה זו נועדה " להחליק " את הקמטים השטחיים והבינוניים על הפנים , סביב העיניים והפה , ולבטל את ניזקי השמש בעור . 
הפעולה יכולה להתבצע ע"י שיוף העור באמצעים מכניים , ע"י מריחת חומצות שונות ( פילינג כימי ) או באמצעות לייזר פחמן דו - חמצני . 
הפעולה מתבצעת בהרגעה עמוקה . 
למעשה , מייצרים כוויה מבוקרת , שהחלמתה מביאה ליצירת רקמת עור חדשה , בריאה ומתוחה יותר . 
פעולה זו אינה מהווה תחליף לניתוח מתיחת פנים וצוואר , והיא מוגבלת לאזור הפנים בלבד . 
תהליך ההחלמה נמשך כשבועיים . 
העור החדש אדום ומחייב הסוואה באיפור כמספר חודשים . 
הצערת עור הפנים ( Photorejuvenation ) מטרת הטיפול להבהיר כתמים בעור : חומים ואדומים , כמו גם כלי דם עדינים בעור הפנים . 
הטיפול עושה שימוש באנרגית אור מסונן , הפועל בהבזקים ומתבצע לאחר מריחת משחת אילחוש על האזורים המטופלים למשך שעה . 
הטיפול הינו קל יחסית ורוב המטופלים יכולים לחזור לפעילות מליאה לאחר יומיים - שלושה , בתוספת איפור קל . 
בניגוד לפילינג , ניתן לבצע טיפול זה גם באזורי הצוואר , המחשוף והידיים . 
לעיתים נדרש טיפול משלים . 
יש הטוענים , שטיפול זה מתאים גם להעלמת קמטוטים . 
נסיון המחלקה מלמד שאין לכך ביסוס . 
הטיפול בקמטי הפנים טיפולים אלה הפכו להיות פופלריים יותר בשנים האחרונות , עקב צרופם של חומרים יעילים ובטוחים יותר לשימוש . 
הטיפול בקמטים מהווה על פי רב , טיפול של עזרה ראשונה , ואיננו מחליף , אלא דוחה את חלק מהטיפולים " הכבדים יותר " , שכן אין מדובר בתהליכים ניתוחיים , אלא בטיפולים שאינם מחייבים כמעט יציאה ממעגל העבודה , ההחלמה קצרה , אין צורך בחתכים ובחדר הניתוח . 
רעלן הבוטולינום טיפול זה נמצא בשימוש זה שנים רבות לתסמונות הקשורות בשרירים מכווצים . 
החומר המוזרק לשרירים גורם להרפייתם . 
השמוש האסתטי הינו יישום של הזמן האחרון , לאחר שגילו שהזרקת החומר , בעיקר לשרירים שבצידי העיניים ובמצח , מבטלת את הקמטים במקומות אלה . 
הפעולה הינה קצרה ותחילת פעילות החומר הינה מספר ימים לאחר ההזרקה . 
חסרונו העיקרי של הטיפול הוא המשך הקצר של הפעולה : כשלושה חודשים . 
לאחר פרק זמן זה , יש צורך לחזור על הטיפול . 
הזרקת שומן עצמי השימוש בשומן של המטופל עצמו , מבוסס על הוצאת שומן ממקומות בהם יש די שומן , כמו באזורי הבטן והעכוז , והזרקתו לאזורים שרוצים להוסיף להם נפח , בעיקר בפנים , כגון : קמטים , לחיים , שפתיים . 
החסרונות העיקריים של השמוש בשומן , הינו הצורך בפעולת השאיבה , הנעשית בהרדמה מקומית . 
בנוסף , הספיגה החלקית של השומן , המתרחשת בשבועיים הראשונים , מחייבת הזרקה עודפת של השומן כדי להשיג את התוצאה הרצויה . 
תהליך ההחלמה ארוך מאשר בחומרים האחרים . 
הזרקת חומצה היאלורונית תכשירים המבוססים על חומר זה , שהינו מרכיב הנמצא באופן טבעי בעור וברקמות אחרות , מוזרקים לתוך הקמטים . 
התהליך קל ואיננו דורש הרדמה מקומית . 
למעשה , ניתן לחזור למעגל העבודה כמעט מיידית , שכן פרט לאדמומיות החולפת תוך זמן קצר ולעיתים רחוקות גם שטף דם מוגבל , לא נותרים סימנים על העור . 
החסרון העיקרי שיש לחזור על הפעולה כל 8 - 12 חודשים , שכן החומר מתפרק בגוף . 
חומרים אלה אינם מעוררים תופעות אלגיות , בניגוד לתכשירים על בסיס קולגן , שהיו בשמוש בעבר . 
הזרקת ביו - אלקאמיד בניגוד לחומרים האחרים , חומר זה נותר לתמיד באזור המוזרק ואיננו מתפרק . 
החומר מוזרק בהרדמה מקומית והוא יכול לשטח קמטים עמוקים יחסית , למלא שקעים בעור , לחיים וסנטר . 
הביו - אלקאמיד איננו מתאים למילוי השפתיים . 
עיקר חסרונו בניסיון הקצר יחסית של חומר זה בבני אנוש : כ - 6 שנים . 
הסרת שיער ( Epilation ) טיפול זה מתאים לבעלי שיער כהה , שעורם בהיר יותר . 
הטיפול מבוסס על הרס זקיקי השיער ע"י חום המופק מלייזר או מהבזקי אור מסונן . 
הטיפול מבוצע אחר מריחת תכשיר הרדמה . 
מדובר בסידרה ארוכה של טיפולים המשתנה מאזור גוף אחד למשנהו וההסרה לצמיתות היא רק לכ - 70 % מהשיער . 
בד"כ , יש צורך בטיפול אחזקה דו - שנתי כדי לשמר את התוצאה . 
באדיבות מגאזין " אדם " - הקריה הרפואית רמב"ם 
