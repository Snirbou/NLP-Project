ללכת לטיפול 
מאת : עמי ברונסקי , פסיכולוג קליני ( * ) לפני שבוע קיבלתי טלפון מחבר . 
ערב לפני פגישתו הראשונה עם הפסיכולוג הוא מתקשר כדי לשתף אותי בחששותיו , מה יחשוב עליו המטפל ? 
כיצד ידע להסביר לו את הסיבה שפנה בגללה ? 
הופתעתי מתגובתו דווקא משום שהוא בדרך כלל אדם נינוח ומסתדר היטב עם אנשים . 
מעט מאוד טיפולים שאנשים פונים לקבל , נושאים עמם מטען כל כך מורכב של ציפיות וסטיגמות , כמו הטיפול הפסיכולוגי . 
האם אני לא נורמאלי או פגום משום שאני הולך לטיפול , מה יחשבו אנשים כאשר יראו אותי יוצא מחדרו של הפסיכולוג ? 
מה זה אומר שאני 'צריך' ללכת לטיפול ? 
קודם כל , אף אחד לא 'צריך' ללכת לטיפול . 
אנשים נושאים בסבל שלהם , סובלים ממצבי הרוח שלהם ומתקשים לתפקד בתחומי חיים מסוימים . 
זו הבחירה שלהם עד כמה הם מוכנים לסבול . 
אין בעולם אנשים המתפקדים באופן מושלם בכל התחומים – כהורים , בני זוג , חברים , כאנשי מקצוע וכילדים להוריהם . 
כל אחד בוחר איזו מידה של אושר וסבל הוא רוצה להכניס לחיים שלו , כמה הוא מקבל את חייו כפי שהם . 
אמרו מעתה – בחרתי ללכת לטיפול . 
לאנשים יש נטייה לראות את עצמם ואת האחרים באופן שטחי המתאפיין בקיצוניות . 
אדם שנראה מטופח ובעל גזרה טובה , לבוש בחליפה , הוא בודאי מישהו שהכול אצלו בסדר . 
שתי חברות היושבות בבית קפה , לבושות במיטב האופנה וצוחקות הן פשוט מאושרות . 
רק אני תקוע עם החרדות שלי , עם הקשיים להירדם , עם הקושי להגיע להצלחה או למשמע את הילדים שלי . 
כמו שהתחושות החיוביות כלפי אחרים הן מוקצנות , כך גם התחושות השליליות כלפי עצמנו . 
לאיזה מצב הגעתי שבגיל שלושים אין לי זוגיות , שיש לי רק חברה אחת טובה ? 
אין לי ברירה , מצבי רע כל כך , שאני נאלץ ללכת לטיפול . 
הדבר נכון רק במובן אחד . 
שאנשים הולכים לטיפול , על פי רוב , מאוחר מדי , כשהמצב רע מדי . 
כל אחד יכול להחליט שהוא רוצה להצליח יותר , להיות חברותי יותר , להתמודד ולהפחית את תחושות הדיכאון או החרדה . 
אנחנו עושים זאת רק כשיש לנו תחושה שאין ברירה . 
עכשיו , אם אתם מוכנים לקבל את ההנחה שלי שלכל אחד ישנן בעיות וקשיי תפקוד בחיים , נוכל לדון בנקודה הבאה . 
אנשים לא יכולים פשוט לשנות את עצמם . 
הם מנסים לתקן את עצמם . 
מזהים את כל ההתנהגויות שהם לא אוהבים , שמבטאות את כל הסבל שלהם , ומחליטים ש'לא עוד' . 
התלמידים החלשים מתחילים את שנת הלימודים ומקשטים את העמוד הראשון של המחברת ואומרים לעצמם 'השנה אני עושה שיעורים ' , נערה בולימית מכריזה כי ממחר בבוקר היא לא מקיאה , אדם עם נטייה לשקר מבטיח לעצמו שמעכשיו הוא מקפיד לומר את האמת . 
מה לעשות , שהמנגנונים האנושיים הם עיקשים ורבי עוצמה . 
איך שהתעצבה אישיותו של אדם מילדותו , זו מערכת משומנת של אמונות ותפיסות , התנהגויות ותכונות , שמאוד קשה לשנות אותם ובודאי שאין מצב לשנות אותם פשוט מתוך החלטה . 
בני האדם לא היו יצורים שורדים , חזקים והישגיים כל כך , אם ניתן היה לשנות אותם במחי החלטה . 
נכון שלעיתים אירוע דרמאטי בחיים יכול לשנות את ראיית העולם שלנו , לטובה כמו לרעה ( ראו אנשים פוסט טראומתיים שפיגוע מחרב את חייהם ) ולפעמים הגיל יכול לעשות משהו , כמו אצל אנשים באחרית ימיהם ( שיכולים להתרכך אך גם להפוך נוקשים ) . 
העניין השני המונע שינוי עצמי והוא מדהים כאשר מבינים אותו , הוא שאנשים משלים את עצמם שהם מכירים את עצמם , אך למעשה התפיסה העצמית של אנשים היא מעוותת מאוד . 
היות שאנשים חיים את שגרת החיים שלהם ולומדים מה הם אוהבים או שונאים , איך הם נוטים להתנהג בכל מיני מצבים , מתעצבת בהם התפיסה שהם מכירים את עצמם . 
הם מספרים לעצמם סיפורים , שמטרתם לעדן את הקשיים והתכונות הבעייתיות שלהם , יוצרים את עצמם בדמיונם איך שנוח להם . 
אילו אדם יכול היה להבין , או לנסות לומר לעצמו , אני אברר איך אני נראה ומהן תכונותיי כפי שאחרים רואים , נכונה לו טלטלה גדולה אך גם גילוי עצמי גדול . 
תעשו ניסיון ותשאלו שני אנשים קרובים מהן התכונות הבולטות שלכם , לטוב ולרע . 
נראה אתכם . 
נכון הוא , שלומר את כל הדברים האלה ביחד : 'יש לי קשיים , ניסיתי לשנות את עצמי לבד ללא הצלחה , אני לא בטוח שאני מכיר את עצמי ויודע מה באמת מניע אותי למקום שהגעתי אליו ' , איך אומרת לובה : 'זה קשה ' . הטיפול הפסיכולוגי , הוא קודם כל , מקום בו נפגשים שני אנשים באופן מסודר ומחויבים לעשות יחד שינוי . 
להפסיק להגיד לעצמנו את כל הדברים שנוח להגיד , שלא מובילים אותנו אלא לאותו מקום של סבל , בדידות , חוסר הצלחה ותסכול . 
הפסיכולוג מחזיק בשתי תכונות חשובות ביותר שעוזרות לנו לעשות שינוי בחיים : אחת , שהוא מחויב באופן קבוע ושיטתי ללמוד את המטופל , ללוות אותו ולפעול ללא פשרות לעשות שינוי . 
השנייה , שהוא בעל הידע וההשכלה , כדי להבין מה מניע אנשים , מה מכשיל אנשים , איך פועלת נפש האדם ומהי הדרך להשתמש בכל אלה כדי לעשות טיפול . 
לשם כך , ישנן דרכים שונות לטפל , גישות ואמונות שונות לגבי מה מניע את האדם ואיך נפשו עובדת . 
מהם העקרונות של השיטות השונות , היתרונות והחסרונות ומהן הבעיות המתאימות לטיפול בכל אחת מהגישות הטיפוליות , על כך במאמר הבא . 
( * ) מאת : עמי ברונסקי , פסיכולוג קליני http://www.amibronsky.com 
