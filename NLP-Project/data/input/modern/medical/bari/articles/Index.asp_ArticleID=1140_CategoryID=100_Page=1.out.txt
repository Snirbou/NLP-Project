אוסטיאוארתריטיס - המחלה הניוונית של המפרקים 
מאת : פרופ ' מיכאל סודרי , מנהל המערך האורטופדי ומחלקה אורטופדית א ' , הקריה הרפואית רמב"ם 
בין מחלות המפרקים התוקפות את גוף האדם , המחלה הניוונית הינה השכיחה ביותר . 
זאת מחלה הפוגעת במפרקי הגוף המתנועעים וגורמת להרס ושחיקה של הסחוס המפרקי . 
מתחת לגיל 45 , שכיחות המחלה הניוונית שווה למדי בין שני המינים , אולם לאחר גיל 50 היא נפוצה יותר אצל נשים , במיוחד במפרקי הידיים והברכיים . 
היא פוגעת בעיקר באוכלוסייה המבוגרת , כשאצל יותר ממחצית בני ה - 65 ומעלה יש עדויות לנוכחותה . 
עם התקדמות המחלה הם יסבלו מכאבים , התפקוד בחיי היום יום יפגע עד כדי קושי בביצוע פעולות פשוטות , כמו עלייה במדרגות . 
בארצות הברית למשל , מחלות הקשורות למפרקים הן הגורם המוביל לחוסר תפקוד ונכות . 
לא בכדי , ארגון הבריאות העולמי והאו"ם הכריזו על העשור זה , כעשור שיוקדש לשיפור איכות חייהם של הסובלים ממחלות הקשורות למפרקים . 
מהות והרכב סחוס מפרקי : המפרק הוא נקודת המפגש בה מתחברות שתי עצמות ( או יותר ) . 
בקצה של כל עצם המרכיבה את המפרק נמצא הסחוס . 
הסחוס המצפה את קצות העצם במפרק בנוי מסיבי קולגן , פרוטאוגליקנים ותאי סחוס , אך ברובו מורכב ממים ( 70 % ) . תפקיד הסחוס הינולאפשר תנועה חלקה בין שני חלקי העצם במפרק ובלימת זעזועים . 
בתהליך ניווני הסחוס מאבד מגמישותו ונשחק . 
גורמי סיכון המגבירים את הסיכוי לחלות : כאמור , זאת מחלה של הגיל המבוגר , מעבר לגיל 40 . 
גורמי סיכון נוספים הינם מין נקבי ( נשים נפגעות ממנה יותר מגברים ) , רקע משפחתי , עודף משקל , מחלות מפרקים וחבלות . 
המפרקים שנפגעים בשכיחות גבוהה הינם בעיקר מפרקים נושאי משקל כמו הברכיים והירכיים . 
תסמינים קליניים : התלונה הכי שכיחה הינה כאב . 
במפרק נושא משקל ( כמו הברכיים ) , אופייני שהכאב מתגבר בעמידה או בהליכה . 
הכאב הוא מחזורי . 
תסמינים אחרים הינם נוקשות בוקר , נפיחות , אובדן טווח תנועה וחום מקומי קל . 
עם התקדמות המחלה יתכנו חריקות . 
בפגיעה של סחוס הברך במדור הפיקה , התסמין העיקרי הוא כאב בעליה / ירידה במדרגות . 
עם הזמן , ייתכן עיוות בציר המפרק עם האצה של התהליך הניווני עקב עומסים מוגזמים על הסחוס . 
אבחון : צילום רנטגן הוא האמצעי הטוב ביותר לאבחון תהליך ניווני . 
לרוב אין צורך ב CT או MRI . 
הטיפול : אמנם , כל דרכי הטיפול הקיימות כיום אינן מרפאות את המחלה ואינן יכולות ליצור מחדש את הסחוס . 
עם זאת , יש בהחלט מה לעשות - ניתן להקל על הסימפטומים ויש דרכים לשפר את ההרגשה האישית וחיי היום יום . 
טיפול שמרני : הטיפול הינו בעיקרו הנדסי , כשהמטרה העיקרית הינה הקלה בעומסים על המפרקים : הורדת משקל עודף , הימנעות מלשאת חפצים כבדים , שימוש בעזרי הליכה , שימוש בבולמי זעזועים וחיזוק שרירים . 
כמו כן , במפרקים נושאי משקל , רצויה הימנעות מהליכה או עמידה ממושכת עד חלוף ההתקף . 
רצוי לשבת במושב מוגבה עם משענת המאפשר מעבר קל מישיבה לקימה וההפך . 
פיזיותרפיה הפיזיותרפיה הינה נדבך חשוב ביותר גם בטיפול וגם במניעה . 
הדבר כולל בעיקר שמירה על חוזק שרירים תקין לשליטה מיטבית על תפעול הגפה . 
שרירים טובים גורמים לשיפור יציבה , קואורדינציה ופיזור עומסים באופן מאוזן בתוך המפרק . 
חשובים גם תרגילים להגדלת טווחי תנועה ותרגילים לשמירה על גמישות שרירים . 
לפעמים , מומלץ חימום מקומי . 
אך אם הרכיב הדלקתי במפרק הינו הדומיננטי רצוי טיפול מקומי בקרח . 
הטיפול התרופתי הטיפול התרופתי נדרש במקרה של כאבים בלתי נסבלים . 
תרופות די טובות ועם מעט תופעות לוואי הינם ממשפחת הפראצטמול . 
בדרגות כאב ניכרות יותר , ניתן להיעזר בתרופות יותר חזקות . 
תרופות נגד דלקת גורמות לעיכוב של פקטורים גורמי דלקת , האחראים גם על הגנת הקיבה ולכן יתכנו דימומים במערכת העיכול . 
זריקות של קורטיזון לתוך המפרק יכולות להקל , אך לתקופות לא צפויות . 
מבין הטיפולים השמרניים החדשים ניתן לציין את תוספי המזון המכילים 'כונדרואיטין' ו'גלוקוזמין'. היתרון שלא מדובר בתרופה , כך שאין בד"כ תופעות לוואי . 
החיסרון הינו שאמצעי זה אינו עוזר בשלבים מתקדמים של המחלה . 
לאחרונה נוספו זריקות של חומר צמיג להגברת השימון בתוך המפרק , העשוי מתרכיז כרבולת של תרנגולת ( היאילורונט ) . 
חלק מהחולים דיווחו על ירידה בדרגת הכאב ודרגת הנוקשות . 
טיפול ניתוחי : טיפול ניתוחי הינו מוצדק רק אם הטיפולים השמרנים לא הועילו . 
מבין הטיפולים השכיחים : ארתרוסקופיה - מבוצעת בד"כ באופן אמבולטורי ( טיפול יום ) . 
מחדירים צינורית אופטית בקוטר של 5 מ"מ לתוך המפרק . 
הצינורית מחוברת לטלוויזיה במעגל סגור וניתן לצפות בתוך המפרק ולהעריך את מידת הנזק . 
ניתן לבצע שטיפה והרחקה של רסיסי סחוס חופשיים . 
ההשפעה הינה טובה ב 75 % מהמקרים , אך לא לזמן רב . 
ניתוח לתיקון עיוותי ציר ( כמו HTOבברך ) - עוזר לפזר עומסים בצורה שווה בין כל חלקי המפרק וע"י כך שומר משחיקה נוספת . 
ההוראה לביצוע הניתוח הינה במקרה של עיוות ציר ניכר ובגיל יחסית צעיר . 
החלפת מפרק - הינה בין ההתפתחויות החשובות ביותר ברפואה מאז הוכנסה לשימוש באופן גורף ב - 1962 . 
ארגונים שונים בעולם , בהם , ארגון הבריאות המלכותי הבריטי , קבעו כי ניתוח להחלפת מפרק הוא אחד מארבעת הניתוחים התורמים ביותר לשיפור איכות חייו של המטופל . 
ההוראה לניתוח קיימת במצבים של הרס המפרק , המלווה בכאבים חזקים עם ליקוי חמור בתפקוד . 
בעקבות ההתקדמות הרבה שחלה בחומרים שמרכיבים את המשתלים המלאכותיים , הצלחת הניתוח כיום תלויה בעיקר בטכניקה הכירורגית של הרופא המנתח . 
כיום ניתן להחליף את מרבית המפרקים בגוף . 
המפרקים המלאכותיים השכיחים והמוצלחים הינם של הירך והברך . 
התוצאות של החלפת מפרקים אילו מעודדות ונותנות 90 % הצלחה למשך 10 שנים . 
סיבוכים אפשריים הינם זיהום ( 1 % ) , פקקת וורידים ( 1 % ) ותסחיף ריאתי ( פחות מ - 1 % ) . 
סיבוכים מאוחרים הינם שחיקה של הפוליאתילן המרכיב את המפרק והתרופפות של רכיבי המשתל . 
בדגמים החדישים של משתלים מלאכותיים , הרכיבים עשויים מחומרים משופרים , כגון מתכות עמידות יותר וחומרים קרמיים . 
בישראל מבוצעים מידי שנה רק כ - 5,000 ניתוחים להחלפת מפרק ירך וברך . 
מספר זה נמוך בכמחצית לעומת מדינות מערביות אחרות , יחסית לגודל האוכלוסייה . 
המספר הנמוך , שמקורו נעוץ בעיקר בחוסר מודעות של האוכלוסייה לאפשרות של ניתוח החלפת מפרק , גוזר על רבים מגבלות בתפקוד היום יומי ונכויות , שהיו יכולות להיפתר . 
באדיבות מגזין " אדם " - הקריה הרפואית רמב"ם 
