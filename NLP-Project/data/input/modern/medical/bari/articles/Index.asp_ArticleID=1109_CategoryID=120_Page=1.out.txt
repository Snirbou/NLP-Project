ניתוח גדול - חתכים קטנים 
מאת : ד"ר מיכאל דויטש , מנהל היחידה המקצועית לגינקולוגיה , הקריה הרפואית רמב"ם ד"ר שלמה פילמר , מנהל יחידת לפרוסקופיה , הקריה הרפואית רמב"ם 
לפרו = בטן , סקופיה = הסתכלות הוצאת רחם הינו הניתוח השכיח ביותר ברפואת נשים בכל העולם . 
עד כה , בוצעו רוב הניתוחים בגישה בטנית ובמקרים של צניחת רחם בגישה נרתיקית . 
הודות לפריצת דרך משמעותית ביותר בשטח הכירורגיה הגינקולוגית בשנים האחרונות , יותר ויותר ניתוחים של הוצאת רחם מבוצעים בלפרוסקופיה ניתוחית . 
לפרוסקופיה היא טכניקה המאפשרת הסתכלות וביצוע פעולות ניתוחיות בחלל הבטן דרך חתכים קטנים עד 1 ס"מ , ללא פתיחת בטן כנהוג בניתוחים בטניים . 
ניתן לבצע בשיטה זו כמעט את כל סוגי הניתוחים הגינקולוגיים הנהוגים כיום . 
יתרונות הלפרוסקופיה הלפרוסקופיה מאפשרת לראות את אברי הבטן והאגן הרבה יותר טוב , מאשר בכירורגיה המסורתית , המצריכה פתחים גדולים בדופן הבטן . 
הניתוח האדוסקופי איננו רק ניתוח שמתבצע ללא פתיחת בטן , הוא מאופיין בנזק רקמתי מופחת , קיצור זמן האשפוז , הפחתת התחלואה לאחר הניתוח , הפחתת הצורך במתן כמויות גדולות של משככי כאב לאחר הניתוח וחזרה מהירה יותר לתפקוד הרגיל . 
ההכנה חולה המופנית לניתוח הוצאת רחם לפרוסקופית מוזמנת לישיבת ניתוחים במחלקתנו ( כמו כל המנותחות האחרות ) . 
היא מביאה איתה את כל הבדיקות שנתבקשה לבצע קודם לניתוח . 
היא מתקבלת ונבדקת ע"י רופא נשים ומתקיים דיון לגבי הצורך בניתוח ויכולתה לעבור אותו בהצלחה , לאור נתוניה הבריאותיים . 
במידה והניתוח אושר , מקבלת החולה הדרכה מלאה ע"י רופא ואחות , לגבי טיב הניתוח ופרטיו , הליכי האשפוז וההכנות לניתוח . 
רק במידה והמטופלת הביעה הסכמתה המלאה – היא תנותח . 
הניתוח הניתוח הלפרוסקופי מתבצע בהרדמה כללית . 
חתך קטן ובלתי נראה מבוצע בשקע הטבור , ודרך מחט המוחדרת בחתך מוכנס גז דו תחמוצת הפחמן לחלל הבטן . 
התווך שנוצר מאפשר השגת מרחב ראיה גדול , הפרדת רקמות ועצירת דימומים מנימי דם . 
דרך מחדר המוחדר באותו מקום מכניסים את הלפרוסקופ , שהינו מכשיר אופטי המחובר למסכי טלוויזיה . 
המנתח ועוזריו בהסתכלות ישירה ותמידית , מבצעים את הניתוח באמצעות מכשירים יעודיים דקים , המוחדרים לשניים עד שלושה פתחים נוספים בדופן הבטן ( עד 1 ס"מ ) איור מ ס' 1 . 
בתום הניתוח מרוקנים את הגז מחלל הבטן וסוגרים את כל החתכים הקטנים . 
ההתאוששות החולה מתעוררת מיד לאחר הניתוח וכעבור כשעתיים עוברת למחלקת נשים . 
קצב ההחלמה הוא אישי ואורך יום עד מספר ימים . 
הכאב לאחר הניתוח הוא קל וההתאוששות מהירה לאין שעור , בהשוואה לניתוחי הבטן הרגילים . 
ההחלמה הצלקות הניתוחיות המזעריות מתרפאות תוך חמישה ימים . 
החולה יכולה לחזור לתפקוד היומיומי או לעבודה תוך שבועיים לאחר הניתוח . 
המימד הקוסמטי מהווה מרכיב חשוב בניתוחים הלפרוסקופים . 
במקום חתך גדול , אורכי או רחבי בדופן הבטן , למנותחת יש מספר חתכים קטנים בקיר הבטן שמתרפאים יפה . 
חשוב לדעת ככלל , ניתוחים לפרוסקופים קלים יותר למטופלת ומורכבים יותר למנתח . 
מדובר בגישה ניתוחית חדשנית הדורשת מיומנות וניסיון רב , ולא בכל המקרים אפשר לבצע ניתוח לפרוסקופי . 
כיום יותר מתמיד , רופא טוב צריך להיות מצויד לא רק בזוג ידיים מיומנות ובציוד משוכלל , אלא גם בשיקול דעת כדי להחליט : את מי לנתח באופן השגרתי , את מי בשיטה הלפרוסקופית ואת מי לא לנתח כלל . 
