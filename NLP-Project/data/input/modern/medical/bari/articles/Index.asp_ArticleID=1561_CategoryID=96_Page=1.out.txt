אי שליטה במתן שתן בגיל במבוגר 
מאת : ד"ר דויד גורדון , מנהל היחידה לאורוגינקולוגיה בבית החולים 'ליס' ליולדות ו ד"ר אלכסנדר גרינשטיין , רופא בכיר במחלקה אורולוגית , המרכז הרפואי תל - אביב 
אי שליטה במתן שתן בגיל המבוגר הינה תופעה שכיחה למדי . 
אחת מכל שלוש נשים מעל גיל 60 צפויה לסבול מדחיפות , תכיפות או אי שליטה במתן שתן בקבוצת גיל זאת . 
סקר מקיף של 21 עבודות שבדקו את תכיפות הבעיה בקרב גברים מורה על כך ש - 22 % מסך הגברים מעל גיל 60 סובלים או יסבלו מהבעיה . 
אי שליטה במתן שתן ( הרטבה ) מוגדרת כבריחה לא - רצונית של שתן , הנובעת ממגוון משתנה של סיבות , שאותן נפרט בהמשך , אך אי השליטה במתן שתן היא רק חלק מהבעיה . 
נוסף עליה נגרמים פצעי לחץ , דלקות בדרכי השתן , העלולות להתפתח לזיהום בדם , צריבה באזור איבר המין , נפילות ושברים . 
לתסמינים הפיזיולוגיים נלווים תחושות בושה , בידוד , רצון להסתגר , עד כדי התפתחות של דיכאון . 
אנשים נוטים לשנות את אורח חייהם , ואף ממעטים לצאת מהבית . 
אי שליטה במתן שתן אמנם אינה מסכנת חיים , אך הינה בעיה פיזיולוגית שעלולה להפוך במהרה לבעיה חברתית ונפשית , הפוגעת פגיעה משמעותית באיכות החיים . 
הגורמים העיקריים לאי שליטה במתן שתן הם ליקויים בשלפוחית השתן ( שלפוחית רגיזה , שלפוחית אטונית , צניחת איברים ודליפת שתן במאמץ ) , בעיות בסוגר השלפוחית וגורמים סביבתיים שונים ( מחלות רקע , תפקוד קוגניטיבי ירוד ועוד ) . 
ליקויים בשלפוחית השתן 
פעילות יתר של שלפוחית השתן , להלן שלפוחית רגיזה - השלפוחית הרגיזה מתכווצת באופן בלתי רצוני בעת שהיא מתמלאת בשתן , וגורמת דחיפות , תכיפות ודליפה . 
באופן נורמאלי , שלפוחית השתן מסוגלת לקלוט כ - 400 - 500 מ"ל שתן , אך השלפוחית הרגיזה מתכווצת גם כשהיא מכילה כמות קטנה יותר . 
ב - 90 % מהמקרים , הסיבה להתכווצות זו לא ידועה , אך ב - 10 % מהמקרים מדובר במחלה נוירולוגית . 
שכיחות התופעה עולה עם הגיל , כנראה בגלל שינויים במבנה שריר השלפוחית , החלים כחלק מתהליך ההזדקנות . 
גורמים נוספים לשלפוחית הרגיזה הם דלקת בדרכי השתן , אבנים בדרכי השתן , גידול בשלפוחית השתן , או בעיות נוירולוגיות הפוגעות במרכזי השליטה במוח , כגון שטף דם או מחלה דגנרטיבית ופגיעות בחוט השדרה העליון . 
שלפוחית אטונית - שלפוחית שלא מתכווצת , לעיתים על רקע מחלת הסוכרת שגורמת לאובדן תחושתיות בשלפוחית ופגיעה בעמוד השדרה התחתון . 
אצל גברים שלפוחית אטונית עלולה להיגרם בשל חסימה ממושכת ע"י בלוטת הערמונית . 
במצב זה איבוד השתן מופיע כאשר השלפוחית איננה מתרוקנת לחלוטין ותכולתה עולה על גדותיה , והשתן הנאגר מתחיל לדלוף . 
תופעה אחרת היא דליפת שתן במאמץ המופיעה בכל מצב של עליית הלחץ התוך בטני כגון : צחוק , שעול , עטוש , התעמלות ועוד . 
תופעה זו תתרחש בעקבות פגיעה בשלפוחית אחרי ניתוח או חבלה , כתולדה של צניחת שלפוחית השתן ואיברים נוספים ברצפת האגן , או קריסה של הרצפה כולה . 
צניחה זו למעשה מפעילה את כל הלחץ התוך בטני על השלפוחית , דבר היוצר דליפה של שתן . 
ליקויים בסוגר פגיעה במנגנון הסוגר של השופכה . 
במצב זה הלחץ בשופכה במנוחה הוא נמוך , ומופיעה דליפת שתן בכל מאמץ ולו הקל ביותר . 
הפגיעה יכולה להיות תולדה של ניתוחים קודמים באזור או של שברים קשים באגן ובמערכת השרירים שמסביב לשלפוחית . 
גורמים נוספים לאי השליטה במתן שתן בגיל המבוגר : אדם מבוגר סובל ממכלול של סימפטומים שעלולים " לתרום את תרומתם " לתופעה של אי שליטה במתן שתן . 
אדם המרותק למיטה , או שחווה קושי בתנועתיות ובהליכה , עלול לסבול מדליפת שתן מעצם העובדה שיכלת ההגעה העצמאית שלו לשירותים נפגעה . 
בעיה נוירולוגית או דלקת פרקים הפוגעת בשליטה בידיים ומקשה על פתיחת רוכסן או כפתורים עלולים לגרום לאיבוד שתן במכנסיים . 
שינויים במצב הכרה הנגרמים כתוצאה מעליית חום , תרופות שינה , תרופות המשפיעות על מערכת העצבים המרכזית , משפיעים גם הם על השליטה של המח בכל מנגנון ההשתנה ועלולים לגרום לאי שליטה . 
אחוז ניכר מהקשישים סובלים מדיכאון , ואי שליטה במתן שתן עשוי להיות או אחד הביטויים לדיכאון זה , או ניסיון למשוך תשומת לב ולאותת על מצוקה . 
בנוסף , אל לנו לשכוח שאנשים מבוגרים לרוב נוטלים תרופות שונות כגון משתנים , שתופעות הלוואי שלהן משפיעות ישירות על מערכת השתן , ועלולות לגרום לבעיות שליטה בהשתנה . 
מהם דרכי הטיפול באי שליטה במתן שתן : ככלל , תוכנית הטיפול היא פרטנית ונקבעת רק אחרי בדיקה רפואית מקיפה , תוך התייחסות לכל גורמי הרקע הרלוונטים . 
קשת הטיפולים היא רחבה ביותר , החל מטיפולים שמרניים , דרך נטילת תרופות וכלה בניתוחים זעיר פולשניים . 
הטיפול השמרני , שיעילותו מוכחת רק במקרים של דליפת שתן קלה , מתבסס על תרגילי שרירי רצפת האגן לבד או בסיוע גירוי חשמלי והיזון חוזר - ביו פידבק , שימוש בחסמי שופכה , דוחקי שופכה , טיפולים משלימים וטיפולים תרופתיים היוצרים התכווצויות בשרירים המקיפים את השופכה . 
אפשרויות הטיפול הכירורגיות בדליפת שתן במאמץ בנשים הן רבות ומגוונות , אך לצערנו ההצלחה הטיפולית משתנה מאד בין גישה אחת לשנייה . 
לפיכך חשוב מאד להתאים את הטיפול הנכון לכל מטופלת , על פי חומרת בעייתה ועל פי מידת הסבל שהיא מסבה . 
קיימות גישות רבות לתיאור הטיפולים הניתוחים , על פי דרך הגישה המשתנה , בטני , לדני או משולב . 
מטרת הניתוח משתנה על פי סוג הניתוח והגישה הניתוחית , אך הניתוחים מתחלקים לשתי קבוצות עיקריות - ניתוחי הרמה - שמטרתם להעלות את אזור צוואר שלפוחית השתן אל תחום מערכת הלחצים התוך בטנית , וניתוחי תמיכה , שמטרתם ליצור אזור תומך מתחת לאזור צוואר שלפוחית השתן או מתחת למרכז השופכה , כאשר האוריינטציה הכללית היא לבצע פעולות כירורגיות זעיר פולשניות על מנת לאפשר שיקום מהיר . 
בקרב הגברים , ניתן להיעזר , בנוסף לטיפול התרופתי בשלפוחית הרגיזה , בטיפולים וניתוחים שונים בבלוטת הערמונית המוגדלת . 
ניתן במקרים נבחרים להזריק חומרים " האוטמים חלקית " את השופכה או להשתיל סוגר מלאכותי . 
במצבים של אי לשיטה זמנית ניתן להשתמש באביזרים חיצוניים המקלים על הבעיה אך לא פותרים את הסימפטום . 
רופאים גם לא פוסלים טיפול התנהגותי , במיוחד כאשר מדובר בבעיה על רקע מצב קוגניטיבי או נפשי . 
