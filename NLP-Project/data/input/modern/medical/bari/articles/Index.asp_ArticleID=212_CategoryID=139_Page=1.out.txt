הגדלה שפירה של הערמונית 
מאת : ד"ר עופר גפרית , המחלקה לאורולוגיה , הדסה עין כרם 
הערמונית היא איבר בלוטני הנמצא בבסיס שלפוחית השתן . 
היא מפרישה חלק מנוזל הזרע ותורמת בכך לפוריות . 
הערמונית של גבר צעיר היא איבר דמוי ערמון – אליפסה פחוסה בקוטר 2 ס"מ ובמשקל 18 גרם . 
החל משנות ה - 40 לחיים חלים שינויים מקרוסקופיים במבנה הערמונית , הגורמים לגדילתה . 
שינויים אלה הם שפירים , לא פולשים לתאים שכנים ואינם שולחים גרורות . 
אצל מחצית הגברים תחסום הערמונית המוגדלת את מוצא שלפוחית השתן . 
בשלב מוקדם תתרוקן השלפוחית באופן חלקי בלבד , ובשלבים מתקדמים תהיה אצירת שתן מוחלטת , נזק לכליות ואף הופעת אבנים וזיהומים בדרכי השתן . 
האם ניתן למנוע את התופעה ? 
בדיקת הערמונית החל מגיל 40 מומלץ להיבדק תקופתית אצל רופא אורולוג . 
הבדיקה קצרה ופשוטה : הרופא ממשש את הבלוטה כדי לאמוד את גודלה , ובמקרה הצורך נעזר בבדיקת אולטראסאונד . 
במקרה ונימושה ערמונית מוגדלת , יחליט הרופא על תדירות המעקב , או במקרה הצורך על טיפול תרופתי . 
טיפול זה מבוסס על תרופות הגורמות להרפיית השריר המצוי בתוך הערמונית . 
ההקלה הסימפטומטית יכולה להימשך שנים רבות . 
מתי מנתחים ? 
לחולים שאינם מרוצים מהטיפול התרופתי או חולים עם חסימה משמעותית שהביאה לסיבוכים ( אבנים , זיהום , נזק לכליות ) מוצע ניתוח ערמונית . 
הניתוח מתבצע באחת משתי שיטות : ניתוח אנדוסקופי , המתבצע בהרדמה איזורית באמצעות החדרת גליל מתכת דק לתוך השופכה ; ניתוח פתוח המתבצע על ידי חתך קטן בשיפולי הבטן . 
בשני המקרים ההחלמה טובה ומהירה והשיפור באיכות החיים ניכר . 
בשנים האחרונות נעשו נסיונות לפיתוח שיטות זעיר - פולשניות לטיפול בהגדלה שפירה של הערמונית . 
אלו כללו חימום הערמונית , הרס הערמונית באמצעות גלי רדיו , שימוש בלייזר מסוגים שונים ועוד . 
אף אחת משיטות אלו לא הוכיחה עצמה לטווח ארוך , ורובן יצאו מהשוק . 
גם היום , במאה ה - 21 , ניתוח ערמונית הוא הטיפול היעיל ביותר הקיים למחלה זו . 
