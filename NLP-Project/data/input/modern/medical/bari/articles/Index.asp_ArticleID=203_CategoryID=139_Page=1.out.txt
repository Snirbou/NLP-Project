ניתוח לפרוסקופי לטיפול בסרטן הערמונית 
מאת : ד"ר רן כץ , המחלקה לאורולוגיה , " הדסה " עין כרם 
הכירורגיה הזעיר פולשנית מהווה חלק בלתי נפרד מהכירורגיה האורולוגית במשך שנים רבות , ועיקרה היה פעולות אנדוסקופיות בכליות , בשופכנים ובכיס השתן . 
עם הופעת הלפרוסקופיה בכירורגיה כללית וגינקולוגיה החלו להתפתח גם ניתוחים לפרוסקופיים באורולוגיה . 
זמן קצר לאחר הדיווחים הראשוניים על כריתה לפרוסקופית של כיס המרה הופיע הדיווח הראשון על כריתה לפרוסקופית של הכליה . 
לכירורגיה לפרוסקופית יתרונות משמעותיים לחולה בהשוואה לכירורגיה פתוחה וביניהם קיצור משך האשפוז , הקטנת הכאב לאחר הניתוח והפחתת הצורך במשככי כאבים , חזרה מהירה יותר לפעילות יומיומית ותוצאה קוסמטית משופרת . 
לפרוסקופיה כירורגית וגינקולוגית מבוצעת דרך חלל הצפק , אך מאחר שמערכת השתן כולה הינה רטרופריתונאלית , התפתחה באורולוגיה הרטרופריתונאוסקופיה – בה מוחדרים המצלמה וכלי הניתוח הלפרוסקופיים ישירות אל החלל האחור צפקי ללא צורך במעבר דרך חלל הבטן . 
לשיטה זו יתרונות רבים מאחר שהיא מקטינה את הסיכון לפגיעה באברי הבטן במהלך הניתוח ואף מפחיתה את הכאב לאחר הניתוח ואת משך האשפוז לעומת כירורגיה לפרוסקופית רגילה . 
בעשור האחרון התפתחה הלפרוסקופיה האורולוגית במהירות רבה . 
לפרוסקופיה מקובלת מאוד לכריתת האדרנל , לכריתת הכליה בשל גידול ממאיר , לכריתת כליה לא מתפקדת או לצורך תרומת כליה להשתלה . 
השימוש בלפרוסקופיה , ולא בניתוח פתוח , לקבלת כליה מתורם חי הביא לעליה בנכונות הציבור לתרום כליות הודות למהלך הבתר ניתוחי והתוצאה הקוסמטית המשופרים . 
ניתן לנצל את הלפרוסקופיה האורולוגית גם לניתוחים שחזוריים במערכת השתן העליונה . 
חולים הסובלים מהיצרות מולדת במעבר בין אגן הכליה לשופכן העליון נותחו עד היום לניתוק ההיצרות ושחזור החיבור התקין בין אגן הכליה והשופכן בניתוח פתוח ( פיאלופלסטיה ) או בחיתוך אנדוסקופי ( אנדופיאלוטומיה ) . 
הלפרוסקופיה מאפשרת גישה ישירה אל הכליה וטיפול במגוון אנומליות מולדות של שער הכליה . 
פיאלופלסטיה לפרוסקופית מקובלת היום כטיפול הנבחר במקרים אלה . 
גם בילדים יש ללפרוסקופיה האורולוגית תפקיד נכבד . 
לפרוסקופיה מוכרת כיום ככלי הרגיש ביותר לאבחון אשכים טמירים אשר לא נמושו בשק האשכים . 
ניתן לטפל במקרים של רפלוקס , לבצע השקה מחדש של השופכנים אל כיס השתן ולטפל במגוון רחב של מומים מולדים של מערכת השתן בילדים . 
הגישה הלפרוסקופית יעילה מאוד בטיפול ברצפת האגן בנשים . 
הניתוחים הלפרוסקופיים משמשים לטיפול בדליפת שתן במאמץ , לתיקון חולשה בדופנות הנרתיק ( ציסטוצלה ורקטוצלה ) ותיקון צניחה של אברי האגן . 
כיום משמשת הלפרוסקופיה גם לטיפול בסרטן הערמונית . 
כריתה לפרוסקופית רדיקלית של הערמונית בשל קרצינומה של הערמונית הינה ניתוח המבוצע במספר מרכזים מובילים בעולם וכעת גם בהדסה עין כרם . 
כריתה לפרוסקופית של הערמונית משתווה לניתוחים פתוחים של כריתת הערמונית מבחינת השליטה בשתן , שימור התפקוד המיני והשליטה האונקולוגית במחלה . 
יתרונותיו של הניתוח הלפרוסקופי הוא באיכות ההשקה המבוצעת בין כיס השתן והשופכה בזמן הניתוח , המאפשרת לקצר את משך הזמן בו נושא החולה קטטר לאחר הניתוח , ולהפחית את מידת הכאב לאחר הניתוח . 
החידושים האחרונים בלפרוסקופיה אורולוגית הינם ניתוחים טלרובוטיים , בהם מוחזקים מכשירים הניתוח על ידי זרועות רובוטיות בפיקוח המנתח , היושב בעמדת בקרה סמוכה . 
ניתוחים אלה מציעים דיוק מרבי בנתיחה , ויכולת לשתף כירורגים ממקומות רחוקים בניתוח בזמן אמת . 
כיום ניתן לבצע כמעט כל ניתוח אורולוגי בגישה לפרוסקופית וליהנות מיתרונותיה . 
מקורות : 
1 . 
Ran Katz , Laurent Salomon , Andraacute;s Hoznek , Alexandre de la Taille , Dimitrios Vordos , Antony Cicco , Dominique Chopin and Claude Clement Abbou : Patient reported sexual function following laparoscopic radical prostatectomy . 
J Urol 168 ( 5):2078-2082 , 2002 . 
2 . 
Ran Katz , Laurent Salomon , Andraacute;s Hoznek , Alexandre de la Taille , Patrick Antiphon , and Clement Claude Abbou : Positive surgical margins in laparoscopic radical prostatectomy : The impact of apical dissection , bladder neck remodeling and nerve preservation . 
J Urol - in press 3 . 
Laurent Salomon , Aristotelis G . 
Anastasiadis , Ran Katz , Alexandre De La Taille , Fabien Saint , Dimitrios Vordos , Anthony Cicco , Andras Hoznek , Dominique Chopin and Clement - Claude Abbou : Urinary continence and erectile function : a prospective evaluation of functional results after radical laparoscopic prostatectomy . 
European Urology 42:338 - 343;2002 . 
תמונות : מספר 1 : הגישה הלפרוסקופית לכריתה רדיקלית של הערמונית מספר 2 : הוצאת כליה בשקית דרך המותן בסיום כריתת כליה בגישה לפרוסקופית רטרופריתונאלית 
