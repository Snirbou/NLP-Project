מומחה השבוע : הפסיכולוג חיים עמית - על מקומם של הורים בהתמודדות ילדיהם עם קשיים חברתיים 
מומחה השבוע - חיים עמית , פסיכולוג חינוכי , מטפל משפחתי מוסמך , יועץ ארגוני ( * ) משוחח על מקומם של הורים בהתמודדות ילדיהם עם קשיים חברתיים 1 . 
במה מתבטאת אי מקובלות חברתית של ילדים ? 
במקרה של אי מקובלות חברתית קלה , ילדים לא רוצים לשבת ליד הילד הלא מקובל , או לא רוצים לבוא אליו הביתה , או מעדיפים לא לשחק אתו . 
במקרים של אי מקובלות קשה יותר הילד הלא מקובל עשוי להתמודד עם פגיעה ישירה של לעג , צחוק ולפעמים אפילו של אלימות . 
יש ילדים לא מקובלים שמתבודדים וסובלים מדיכאון . 
יש ילדים לא מקובלים שנעשים תוקפניים יותר , מילולית ופיזית , מפריעים יותר בכיתה ופחות מצליחים בלימודים . 
2 . 
למה הורים בישראל רגישים כל - כך לשאלת המקובלות החברתית של ילדיהם ? 
בחברה הישראלית , יותר מאשר בחברות מערביות אחרות , המקובלות החברתית של ילדים נתפשת על ידי הורים כערך חשוב ומרכזי . 
אין ספק שגם המצב הבטחוני הקשה מגביר את החרדה החברתית ואת הצורך המודע והלא מודע להיות ביחד . 
3 . 
למה מקובלות חברתית חשובה כל כך לילדים ? 
עבור ילדים , חברים הם לא מותרות ; הם צורך בסיסי וחיוני . 
מקובלות בחברה היא מדד חשוב על פיו ילדים מודדים את ערך עצמם ולכן ילד לא מקובל מוצא את עצמו בסיטואציה חברתית הגורמת לו סבל ופוגעת קשה בדימוי העצמי . 
4 . 
מה הנזקים העלולים להיגרם לילדים לא מקובלים ? 
בטווח הקצר עלולה להיגרם פגיעה בשטחי החיים השונים , למשל , ירידה בלימודים . 
בטווח הארוך עלולות להיות לכך השלכות רגשיות קשות , שכן חוויה של דחייה חברתית בילדות יכולה להשאיר משקעים ביחסים הבין אישיים בבגרות . 
5 . 
מה הסיבות לכך שילדים מסוימים לא מקובלים בחברה יותר מאשר ילדים אחרים ? 
הסיבות לכך מגוונות החל מגורמים הנעוצים בילד עצמו , דרך גורמים משפחתיים וכלה בגורמים הקשורים בסביבה החינוכית - חברתית . 
1 . 
גורמים הנעוצים בילד : ראשית , פעמים רבות קיים בילד שוני מסוים , אובייקטיבי , כמו מראה חיצוני ( שמן או רזה , צבע עור וכו') , מבנה גופני ( חזק או חלש ) , שפה , מצב משפחתי ( יתום , בן להורים גרושים וכו ' , ארץ מוצא וכו') . בכיתות הנמוכות של ביה"ס יסודי עלול ילד שהתייתם מהוריו לחוות התרחקות פתאומית של חברת הילדים ממנו . 
ילד , שהוא שמן במיוחד , צפוי לקיתונות של לעז ודחיה . 
שנית , ילדים שונים בעוצמת הצורך החברתי שלהם , כבר מגיל צעיר . 
אנו יודעים כיום שילדים נולדים עם הבדלים בעוצמת הצורך החברתית שלהם . 
כבר בינקות ניתן להבחין בתינוקות , שנוכחות אנושית מרגיעה אותם ובאחרים שאינם מגיבים כך . 
יש תינוקות שרתיעתם מזרים חזקה יותר מאחרים . 
בגיל מבוגר יותר יש ילדים שמסתפקים בחברת ילדים אחרים בשעות הבוקר בלבד ואינם זקוקים בחברה בשעות אחר - הצוהריים , ויש כאלה שאינם שבעים אף פעם מחברת אחרים . 
ילדים גם שונים זה מזה לגבי הזירה המועדפת עליהם לקשר חברתי , כלומר בביתם או אצל חברים . 
אלה המעדיפים לשחק בביתם עושים זאת , שכן בביתם הם מרגישים מוגנים ובטוחים . 
כאן יש להם יכולת להשפיע ; הכל שלהם , הם קובעים את החוקים . 
אלה ההולכים תמיד לשחק אצל חברים מעדיפים את הגיוון והשינוי שימצאו שם , או אולי מעדיפים להתרחק מן הזירה המשפחתית הטעונה או הלוחצת . 
חשוב לזכור שהיכולת החברתית מתפתחת אצל ילדים גם אם חברים באים להתארח אצלם , ולכן לא חיבים ללחוץ עליהם לצאת מהבית . 
שלישית , יש ילדים החסרים מיומנויות חברתיות בסיסיות . 
הם רוצים קשר עם ילדים אחרים , אך אינם יודעים כיצד לגשת אליהם . 
הם מתנהגים בצורה תוקפנית , או מנדנדת , או אדישה וכו ' . סיבה אפשרית אחת לכך היא אינטליגנציה רגשית נמוכה , שכה מרבים לדבר עליה כיום . 
הכוונה ליכולת נמוכה בזיהוי רגשות הזולת , יכולת נמוכה בויסות רגשות , קושי לחוות חוויה של הפסד וכו ' . במקרים אחרים , הסיבה לחוסר מיומנויות חברתיות הם ליקויים קוגניטיביים , שכליים . 
מדובר בדרך כלל בילדים נבונים , הסובלים מליקויים בתהליכי התפישה , הזכירה , עיבוד המידע וכו ' . בצד ההשפעה השלילית של ליקויים אלו על הישגיו הלימודיים של הילד , הם גם מקשים על תהליכי הלמידה החברתית שלו . 
כך , למשל , ילדים המתקשים בקליטת מידע חזותי מהסביבה עלולים להחמיץ רמזים חברתיים חזותיים ( כמו חיוך , הרמת יד וכו' ) המבטאים רצון אחרים להתקרב אליהם וכך לגרום להתרחקות של אחרים מהם . 
דוגמא אחרת הם ילדים שיכולתם המילולית דלה , ינסו לתפוש את מקומם בחברה בצורה לא מילולית , שעלולה להיות מפורשת כתוקפנית על ידי אחרים . 
למשל , נגיעה שמטרתה לסמל ידידות עלולה להיתפש כחדירה גסה לפרטיות . 
או למשל ילדים שסובלים מקשיים בתכנון ובהתארגנות , יפנו לילדים אחרים בצורה מגושמת , לוחצת , לא מתאימה . 
2 . 
גורמים הנעוצים במשפחה : ראשית , הפעלת לחץ הורי . 
בתחום החברתי , כמו בתחומים אחרים , כשלוחצים מדי , עלולים להכשיל את הילד . 
כאשר הורה מנסה לשדל את הילד בכוח לשחק עם ילד אחר או לוותר על הצעצועים שלו לטובת האחר , הילד עלול לחוות את הקשר החברתי כעניין מעיק וקשה ועלול לפתח כלפיו התנגדות . 
לעומת זאת , כאשר ילדים חווים ביטחון בקשר , אמון וכיבוד הפרטיות והעצמאות שלהם הם יכולים להכליל יחס זה גם לאנשים אחרים . 
שנית , דוגמא אישית שלילית של ההורים . 
ילדים צופים , במודע או שלא במודע , בהוריהם ולומדים מהם כיצד להתמודד עם סוגיות חברתיות . 
הם רואים כיצד ההורה יוצר קשר עם חברים/ות אחרים ( האם הוא מצפה שהם יתקשרו או שהוא יוזם קשר ? 
עד כמה הוא מנומס או תוקפני בקשר ? 
וכו') ; מה ההורה עושה , כאשר הוא נפגע מחוסר התייחסות של חבר/ה ; כיצד הוא משתתף בפעילות חברתית ( האם הוא משתלט על השיחה , נדחק ממנה או משתלב בה ? 
וכו' ) ועוד . 
שלישית , קושי להיפרד מהילד . 
הורים המתקשים להיפרד מילדם הגדל , החוששים שלא יסתדר בחברה בלעדיהם , ישדרו לו את חוסר ביטחונם ויפתחו אצלו עצמו חוסר ביטחון ביכולותיו החברתיות . 
רביעית , חוסר הזדמנות להתאמן במשפחה בקשר חברתי . 
ילדים , בעיקר בכורים , שגדלו בשנותיהם הראשונות בחברת מבוגרים בלבד עלולים לחוות קושי בהסתגלות לחברת ילדים , החל מגיל הגן . 
3 . 
גורמים הקשורים לסביבה החינוכית - חברתית : כיתה המאופיינת באקלים תומך ומקבל , בהנהגת מורה אכפתית המטפחת יחסים חברתיים , יכולה לשפר את הרגשתו החברתית של ילד , הסובל מקשיים חברתיים . 
לעומת זאת , כיתה תחרותית ולא מגובשת , עם מורה הישגית ונוקשה , עלולה לדרדר את מצבו החברתי של הילד הדחוי . 
כמו כן , קהילה הישגית , סגורה בתוך עצמה , עם יחסים חברתיים עכורים ( שכונת מגורים סגורה , ישוב קטן וכו') , תעצים את קשייו החברתיים של הילד ואולי אף תיצור אותם . 
6 . 
כיצד הורים יכולים לדעת האם יש לילדם בעיה חברתית ? 
ראשית , על ידי הסתכלות ישירה בהתנהגות הילד במשפחה והקשבה לו . 
אם ילד חוזר מבית הספר עצוב ומתלונן שילדים מציקים לו ; או אם ילד מסרב לצאת לגן המשחקים וכשההורה מנסה לעודדו לכך , הוא טוען שאף אחד לא רוצה לשחק איתו ; או אם הילד מסוגר בבית , לא יוצר קשר עם חברים וחברים לא יוצרים קשר איתו , והוא נראה עצוב – במקרים אלה ואחרים , ברור שהילד סובל מבעיה חברתית כלשהי . 
שנית , על ידי תצפית בהתנהגות הילד מחוץ לבית . 
כאשר ההורה מתלווה לילדו במשחק בחצר , בטיול בבית ספר , או אף כאשר הוא בא לאספו מהגן - הוא עשוי ללמוד הרבה על מצבו החברתי של הילד דרך הסתכלות מכוונת בהתנהגותו . 
האם הילד יושב לבד כל הזמן או שילדים מתיישבים לידו ? 
האם הוא נדחה כאשר הוא ניגש לילדים ומבקש מהם דבר מה ? 
האם הוא יוזם קשר עם אחרים ? 
האם אחרים יוזמים קשר איתו ? 
וכיו"ב . 
שלישית , על ידי מידע המגיע מחוץ למשפחה , בעיקר מגורמי חינוך . 
פעמים רבות , מחנכת או גננת יכולות להאיר עיני ההורה שילדם סובל מבעיה חברתית , מבלי שהילד דיווח על כך להורים . 
ילד מופנם יקפיד ליצור הפרדה בין המתרחש בתוך המשפחה לבין מה שהוא חווה מחוצה לה , במיוחד אם מדובר בחוויות שליליות . 
לעיתים , הורים יכולים להיעזר במידע שנמסר להם על ידי הורים של ילדים אחרים . 
7 . 
למה קשה לעיתים להורים לסייע לילדיהם בהתמודדות עם קשיים חברתיים ? 
1 . 
בגלל חוסר ידע לגבי רכישת מיומנויות חברתיות ע"י ילדים . 
הם אינם יודעים מהן המיומנויות החברתיות הדרושות בגילאים שונים וכיצד ללמדם . 
2 . 
בגלל הזדהותם הגדולה עם ילדם , הם מתקשם להכיל את סבלו ופועלים בצורה לא יעילה : לוחצת מדי או מרפה מדי , מכחישה קשיים או מעצימה אותם . 
3 . 
בגלל מעורבות - יתר רגשית , הם רואים בכישלון החברתי של הילד כישלון אישי שלהם ומגיבים בעוצמה לא מתאימה . 
4 . 
דרך הקשיים של הילד הם חווים מחדש קשיים חברתיים של עצמם מעברם . 
תגובתם משקפת את קשייהם ולא את קשיי הילד . 
8 . 
כיצד הורים יכולים לסייע לילדיהם בהתמודדויות חברתיות ? 
1 . 
לא להתעלם , לתמוך : לעתים , בגלל הקושי שלהם להתמודד במצב , הורים נוטים להדחיק את הבעיה ו/או להפחית בחומרתה . 
הם יכולים לומר , למשל : " זה זמני " , " זה יעבור " , " הילדים האחרים לא בסדר " , " הוא פשוט ילד רגיש " וכו ' . חשוב לזכור שקשיים חברתיים קטנים יחסית עלולים להתפתח בהמשך לקטסטרופה חברתית . 
אי - נחת קלה כיום של ילד ממעמדו החברתי עלולה להידרדר בעתיד למצוקה קשה עקב החמרת הדחייה החברתית . 
הכרה של ההורה בקיומה של בעיה פותחת לילד צוהר של תקווה לשינוי . 
2 . 
לא ללחוץ , לעודד : פעמים רבות , הורים נוקטים בדרך הפוכה של העצמת הבעיה והחמרתה שלא לצורך . 
הם עשויים לנסות להכריח ילדים ללכת למסיבות כיתה , לנסות לכפות עליהם לשחק עם חברים . 
הם יכולים לומר , למשל : " למה לא הזמנת את דני אליך ? 
" " מה הפלא שלא רוצים לשחק איתך ? 
" " למה יש לך רק שני חברים ? 
" וכו ' . כאמור , בתחום החברתי , כמו בתחומים אחרים , כשלוחצים יותר מדי , עלולים להכשיל את הילד . 
הילד עלול לחוות את הקשר החברתי כעניין מעיק וקשה ולפתח התנגדות אליו . 
ראייה מאוזנת של ההורה את הקשיים , מרגיעה את הילד . 
הקשבה של הורה למצוקת הילד , עשויה לעודדו . 
3 . 
ליצור מצבים חברתיים נוחים לילד : הורים יכולים לסייע לילד , במיוחד לילד הקטן , על ידי יצירת סביבה חברתית נוחה עבורו . 
למשל , לעזור לו לארגן מסיבת פיג'מות בבית , או להזמין מספר ילדים לטיול משותף , או לרשום אותו לקייטנה או לחוג שיש בו חברים מוכרים וכו ' . סיוע ההורים ביצירת סביבה חברתית נוחה לילד יכול להינתן גם בתוך הבית . 
למשל , ידוע שילדים מתקשים לקיים יחסים חברתיים נאותים כשהם בשלישיה לעומת כשהם בזוג . 
לכן , הורים יכולים להפריד מדי פעם את הילדים , כדי להקל על האינטראקציה החברתית . 
4 . 
להיעזר בהורים אחרים : ניתן לשוחח עם הורים אחרים על הקשיים החברתיים של ילדם ולבקש את עזרתם . 
למשל , ניתן לבקשם לעודד את ילדיהם להזמין את הילד , או פחות לריב אתו וכו ' . לעתים ילדים לא שמים לב לדרך שבה הם פוגעים באחר ובוודאי אינם מודעים לדרכים שהם יכולים לסייע לאחר . 
התערבות נכונה ועדינה של הורה אחר יכולה לעזור להם בכך . 
5 . 
להיעזר בצוות ביה"ס או הגן : לרוב המורים יש ידע ונסיון בהתמודדות עם בעיות חברתיות של ילדים . 
הם יוכלו ליזום בכיתה פעולות בנושאים של סובלנות וקבלת השונה , לדאוג שיזמינו את הילד לימי הולדת , להצמיד לו חבר בפעילויות שונות וכד' . 
כמו כן , מורים יכולים לעזור לשנות את המוניטין הרעים שהילד רכש לעצמו בקרב חבריו , כאשר הוא מתחיל תהליך של שינוי חיובי . 
מורים שמעירים הערות חיוביות על השינוי שחל בילד , מעודדים את הילדים לתפוס אותו אחרת , בצורה חיובית . 
6 . 
ללמד את הילד מיומנויות חברתיות : כאמור , יש ילדים שמתקשים ברכישת מיומנויות חברתיות בסיסיות ( כמו איך להזמין חבר , איך להגיב כשתוקפים אותך וכו' ) והם זקוקים לעזרת המבוגר שילמדם אותם . 
החל מהסברים פשוטים ובסיסיים כיצד התנהגויות תוקפניות ( כמו בעיטות , נשיכות , גניבות וקללות ) כמו גם התנהגויות חיוביות " דביקות " מדי ( כמו מתנות מוגזמות , הזמנה מנדנדת להיפגש וכו') , מרחיקות יותר מאשר מקרבות ; דרך הסברים כיצד לזהות סכנות חברתיות ( כמו ילדים עצבניים ) ולפעול אז בחוכמה ( למשל , להתרחק מהם , להרגיע אותם וכו') ; וכלה בהצעת דרכי פעולה יעילות להסתגלות חברתית ( כמו שליטה עצמית , פשרה , ביטוי רגשות וכו') . כאשר הורים מתקשים ללמד ילדים מיומנויות חברתיות , מן הראוי לשקול פניה לאיש מקצוע מומחה ( יועצת בביה"ס , פסיכולוג חינוכי וכו') . www.hamit.co.il 
* * * * * * * * * * * * * * * * * * * * * * * * * * * * * * * * * * * * 
ציור הים של ניקולאי בן ה – 12 מפנימיית " טוקאייר " שזכה בתחרות ציורים בינלאומית בקרואטיה מעטר השנה את איגרת הברכה לשנה החדשה תשס"ח של " ילדים בסיכוי " 
לרכישת איגרות לתרומה 03 - 6475075 
מבצע אגרות הברכה לשנה החדשה , למענם של 10,000 הילדים החיים ב - 80 פנימיות ברחבי הארץ יצא לדרך . 
איגרת ברכה אחת נמכרת במחיר של 6 ₪ , ובקנייה של 500 אגרות ומעלה ניתן להטביע את סמל החברה על גבי כרטיס הברכה . 
מדי שנה מתקיימת בקרואטיה תערוכה בינלאומית של ציורי ילדים , בגילאי - 18 , 10 בנושא " הים " . 
את ישראל , שהצטרפה בשנה שעברה לתחרות , ייצגה " ילדים בסיכוי המועצה לילדי פנימיות " , אשר שלחה ציורים נבחרים של ילדי פנימיות . 
צוות מקצועי של אנשי חינוך , אמנות וציבור קרואטיים בחן בקפידה את הציורים שהגיעו לידיו , ובחר מתוכם את הציורים שישתתפו בתחרות . 
לשמחת העמותה , זכה ניקולאי בן ה – 12 מפנימיית " טוקאייר " באחד מעשרת המקומות הראשונים . 
כפרס על הזכייה הצטרף ציורו לתצוגת הקבע במוזיאון המקומי . 
" ילדים בסיכוי המועצה לילדי פנימיות " היא עמותה המסייעת ללמעלה מ - 10,000 ילדים בסיכון החיים ב - 80 פנימיות ברחבי הארץ מזה 20 שנה . 
העמותה מעניקה לילדים תשומת לב אישית באמצעות מתנדבים ותוכניות חינוכיות טיפוליות ושיקומיות כדי לאפשר להם הזדמנות שווה לזו של הילדים החיים בקרב משפחותיהם . 
