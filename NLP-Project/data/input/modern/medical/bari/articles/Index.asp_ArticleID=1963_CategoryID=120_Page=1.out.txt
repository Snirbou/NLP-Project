" מבט לאחור " - הכל אודות טחורים 
מאת : ד"ר חגית טולצ'ינסקי , פרוקטולוגית , במרכז הרפואי - אסיא מדיקל , המרכז לכירורגיה ורפואה התערבותית במתחם אסותא , ת"א 
טחורים הינם הסיבה השכיחה ביותר לפניה למרפאה פרוקטולוגית בשל תלונות של סבל באזור פי הטבעת . 
כיום קיימות שיטות טיפול שהכאב בהם מועט , ומאפשרות שיפור באיכות החיים . 
לפני הטיפול מומלץ להיבדק אצל כירורג מומחה לתחום זה , מאחר שתלונות דומות יכולות להיגרם גם עקב בעיות אחרות . 
מה היא תופעת הטחורים ? 
טחורים הם מעין " כריות " המכילות כלי דם קטנים מרובים , הנמצאים בתעלה האנאלית ( פי הטבעת ) , ובאופן תקין משפרים את יכולת האטימה של פי הטבעת . 
לכל אדם 3 קבוצות של טחורים . 
הטחורים מתחלקים לשתי קבוצות על - פי המיקום שלהם : טחורים חיצוניים הנמצאים בחלק החיצוני של פי - הטבעת ונראים כבליטת עור , וטחורים פנימיים הנמצאים בחלקה העליון של התעלה האנאלית ואינם נראים מבחוץ . 
הסבל מטחורים מתבטא בדימום , כאבים , אי נוחות ולעיתים התבלטות שלהם דרך פי הטבעת . 
קרוב לודאי שיותר ממחצית האוכלוסייה תפתח תלונות כלשהן הקשורות בטחורים אחרי גיל 30 , למרות שגם אנשים צעירים יותר יכולים לסבול מטחורים . 
פעמים רבות , הפניה לבקשת עזרה רפואית נעשית זמן רב לאחר הופעת התלונות . 
מה הם הגורמים להיווצרות טחורים ? 
אין בידינו הסבר מדויק מדוע אדם אחד יסבול מטחורים בעוד אחר לא יסבול , אך קיימות מספר סיבות היכולות לגרום להיווצרותם : הגורם המשמעותי ביותר הוא מאמץ ממושך בזמן יציאות ו/או ישיבה ממושכת בשירותים ולאורך תקופה ארוכה . 
גורמים נוספים הינם גיל , עצירות או שלשול כרוני , הריון , פעולת מעיים שנגרמת ע"י שימוש ממושך במשלשלים וחוקנים ומאמץ גופני ממושך , הכולל נשיאת משאות כבדים והרמת משקולות בקביעות . 
מלאות של ורידי הטחורים ולחץ ממושך גורמים להתרחבותם ודופן הורידים נעשה דק יותר ומדמם בקלות . 
לחץ ממושך מחליש את הקיבוע של הטחורים למקומם האנטומי , וגורם להם לאבד את המיקום התקין בתוך התעלה האנאלית , היוצר בלט של הטחורים . 
מהם הסימפטומים ? 
דימום קל תוך כדי יציאה המתבטא בעת ניגוב , או דימום חמור יותר הנראה באסלה . 
נדיר שדמם כזה ילווה בחולשה , סחרחורות ויגיע לכמות המסכנת חיים . 
בלט או נפיחות של רקמה דרך פי הטבעת בעת היציאה ולאחריה . 
תסמינים נוספים הינם רגישות , כאב , גירוי וגרד באזור פי הטבעת . 
כיצד נעשה האבחון ? 
חלק מהתופעות המאפיינות את הטחורים יכולות להופיע גם במחלות אחרות של מערכת העיכול ולכן בכדי להגיע לאבחנה נכונה , ולהתאים טיפול שיכול להקל את הסבל ולשפר את איכות החיים חשוב להתייעץ עם רופא מומחה בתחום . 
כיצד מטפלים בטחורים ? 
מניעת עצירות ויציאות קשות מהווה את הבסיס החשוב ביותר לטיפול בטחורים . 
גם שלשול יכול להחמיר טחורים , והיציאה הטובה ביותר היא בעלת מרקם " ספוגי " . 
חשוב לציין כי ריכוך היציאות הוא הבסיס לטיפול גם אם נוספים לכך טיפולים נוספים . 
ניתן להשיג מקרם יציאות נכון באמצעות כלכלה עשירה בסיבים ( ירקות , פירות , דגנים ) ושתייה מרובה של לפחות 8 - 10 כוסות ליום . 
ניתן גם להיעזר בתוספי סיבים טבעוניים מרוכזים ( מומלצים תוספי סיבים על בסיס פסיליום , שאינם מצריכים מרשם רופא ) או במרככי צואה אחרים , כגון שמן פרפין . 
יש להשתמש בריכוך יציאות ושתייה מרובה על בסיס יומי וקבוע , ולא כ ליציאה קשה מידי . 
כמו כן מומלץ להימנע מישיבה ממושכת וממאמץ יתר בשירותים . 
אם היציאה אינה מתרחשת בזמן סביר , מומלץ לשוב שנית מאוחר יותר . 
טיפול באמצעות נרות , משחות מקומיות ואמבטיות ישיבה במים פושרים מספר פעמים ביום מקל על התסמינים . 
קשירת טחורים משמשת לטיפול בטחורים פנימיים גדולים . 
זוהי פעולה יעילה עם סיכון נמוך שיכולה לשפר את איכות החיים , ולעיתים יש צורך לחזור עליה מספר פעמים . 
הטיפול מתבצע במסגרת המרפאה ובד"כ אינו כואב מאד משום שבאזור הקשירה יש מעט עצבים . 
הקשירה מתבצעת בעזרת מכשיר מיוחד , שמניח גומיה זעירה על הטחור הפנימי , ובעזרתה חוסמים את אספקת הדם . 
הטחור והגומיה נופלים לאחר מספר ימים והמקום נרפא בד"כ תוך שבוע - שבועיים . 
הטיפול גורם לעיתים לתחושת אי - נעימות , לדמם קל וכאב קל בימים הראשונים . 
צריבה באמצעות קרן לייזר גורמת לכוויה בחלקו הפנימי של הטחור , הגורמת לכיווץ כלי - הדם של הטחור ויוצרת צלקת המכווצת את הטחור . 
ניתוח מוצע לחולים עם סבל ניכר מטחורים , בהם הטיפולים שהוזכרו עד עתה לא הועילו , או חולים שאינם מעוניינים בטיפולים אלו . 
חשוב לציין כי ברוב המקרים הניתוח מיועד לשפר את איכות החיים , וההחלטה עליו צריכה להתקבל על ידי המטופל והרופא המטפל במשותף . 
הניתוח להסרת הטחורים " המסורתי " נעשה בהרדמה ואשפוז יום . 
יש תקופת החלמה בבית , שיכולה להמשך כשבועיים - שלושה . 
התקופה הראשונה לאחר הניתוח מאופיינת בכאבים באזור הניתוח , בעיקר בעת היציאות , וחשוב להקפיד על השימוש במרככי יציאות ובמשככי כאבים . 
הניתוח יעיל באחוזים גבוהים מאד ושיעור הסיבוכים בו נמוך . 
בשנים האחרונות פותחה טכניקה חדישה של ניתוח באמצעות מכשיר סיכות , שאינו כורת את הטחור אלא משיב אותו למקומו התקין בתעלה האנאלית . 
ניתוח זה אינו מתאים לכל החולים , אלא לאלה שנבחרו בקפידה לטיפול זה . 
שיעור ההצלחה נראה דומה לשיטה המסורתית , שיעור הכאב לאחר הניתוח קטן והחזרה לפעילות יומיומית מהירה יותר . 
בעת לאחר טיפול בטחורים , חשוב להיות במעקב של הרופא המומחה בתחום זה , בכדי להעריך את יעילותו . 
