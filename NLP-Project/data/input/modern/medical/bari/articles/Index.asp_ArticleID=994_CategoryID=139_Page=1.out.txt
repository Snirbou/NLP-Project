טיפות של בושה - אי שליטה על מתן שתן 
מאת : ד"ר אילן גרינולד , אורולוג בכיר ביחידה לאורודינמיקה , הקריה הרפואית רמב"ם אי שליטה על מתן שתן , המתבטאת בבריחה בלתי רצונית של שתן , אינה בעיה רפואית בלבד . 
השלכותיה הן הרבה מעבר לכך ונוגעות בתחומים חברתיים , נפשיים , משפחתיים ובתפקוד היומיומי . 
כמחצית עד 100 % מהקשישים והקשישות בישראל , המאושפזים במוסדות אשפוז , סובלים מאיבוד שתן לא רצוני , כמו גם כ - 20 % עד - 30 % מהקשישים המתגוררים בביתם . 
נשים סובלות מהבעיה פי 3 מגברים . 
אולם , למרות השכיחות הגבוהה ולמרות שקיימים בארצנו שירותי בריאות מתקדמים , רק אחוז קטן , ממש קצה הקרחון , מהאנשים הסובלים מהבעיה פונה לטיפול . 
רוב הנשים אינן פונות לטיפול בגלל הבושה . 
אך ישנם גם מיתוסים הקשורים בתופעה ומהווים מחסום בפני פניה לטיפול , כמו המחשבה שמדובר בתופעה רגילה הקשורה לגיל , שאין טיפול טוב לבעיה או שיש לבעיה פתרון כירורגי בלבד . 
המבוכה , הדאגה ורגשות האשם , המלווים אי שליטה בשתן , מובילים לירידה משמעותית בפעילות החברתית , לפגיעה בעבודה ובזוגיות . 
נשים הסובלות מכך , מביאות את עצמן לבידוד חברתי מוחלט עד למצב של דיכאון והתרחקות מבני המשפחה הקרובים ביותר . 
החדשות הטובות הן , שניתן לטפל ברוב המקרים של אי שליטה בשתן ולהגיע לתוצאות טובות . 
מאחר וישנם סוגים שונים של אי שליטה בשתן , הסוד טמון באבחון המדויק של סוג אי השליטה ובבחירת השיטה הטיפולית המתאימה . 
אחד האמצעים הפשוטים והחשובים , הנותנים מידע ותמונה נכונה ואמיתית של המצב , הוא יומן הטלת השתן ( ראה איור ) . 
הסוגים העיקרים של אי שליטה על מתן שתן : · Genuine Stress Incontinence – אי שליטה במאמץ דליפת שתן בלתי רצונית , המופיעה בזמן מאמץ כגון הרמת משאות כבדים , שיעול , התעטשות , וכדומה . 
איבוד השתן נובע בד"כ מחולשה של שרירי רצפת האגן וחולשה של סוגר השתן . 
· Urge Incontinence – אי שליטה בשתן עקב דחיפות מתבטא בצורך דחוף להטלת שתן ובאיבוד בלתי רצוני של שתן בגלל אי היכולת להתאפק . 
הסימפטומים המתלווים הם תדירות גבוהה בהטלת שתן יומית ולילית . 
איבוד השתן נובע בד"כ מפעילות יתר של השלפוחית . 
· Overflow Incontinence – אי שליטה בשתן עקב מלאות יתר של שלפוחית השתן מתבטא בקושי בהתרוקנות וטפטוף קבוע של שתן בכמויות קטנות . 
סימנים מוקדמים הם קושי בהתרוקנות , זרם שתן חלש , היסוס התחלתי וטפטוף סופי . 
לרוב נובע מחוסר תחושה של השלפוחית בזמן מילוי או חוסר יכולת להתכווץ . 
· Mixed Incontinence – מעורבות של יותר מסוג אחד של אי שליטה במתן שתן לרוב Stress + Urge ( 2 הסוגים הראשונים ) · Functional Incontinence – אי שליטה במתן שתן עקב בעיה תפקודית בעיה הנובעת ממוגבלות פיזית או הפרעה קוגניטיבית , כאשר מערכת השתן התחתונה מתפקדת היטב . 
מה ניתן לעשות ? 
בפני הרופא עומדות אופציות טיפול רבות ומגוונות והטיפולים שונים בהתאם לסוג אי - השליטה בשתן . 
לאי שליטה בשתן במאמץ , לדוגמא , יש טיפולים לחיזוק שרירי רצפת האגן , באמצעות ביופידבק או טיפולים ניתוחיים כירורגיים קטנים . 
באי שליטה המתבטאת בדחיפות מטפלים באמצעות טיפולים תרופתיים או באמצעות גירוי חשמלי . 
בחירת הטיפול המתאים יקבע במידה משמעותית את הצלחתו . 
לכן , מומלץ לכל מי שסובלת מהבעיה לא להתבייש ולפנות לטיפול . 
לשרות הציבור עומד קו מידע ארצי לאי שליטה בשתן , באמצעותו ניתן ייעוץ , מידע וכתובות של מרפאות מקצועיות המטפלות בבעיה ( 1800 - 30-37-37 ) 
באדיבות מגאזין " אדם " - הקריה הרפואית רמב"ם 
