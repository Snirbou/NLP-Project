מכון ויצמן : חסימת מנגנון הישרדות של סרטן 
סרטן דם מהסוג הקרוי לוקמיה לימפוציטית כרונית מתאפיין בהצטברות סוג מסוים של תאי דם לבנים , הקרויים לימפוציטים מסוג B , בדם , במוח העצם ובבלוטות לימפה . 
באופן נורמלי , משך חייהם של תאי הדם מוגבל באמצעות מנגנון פנימי הגורם להרג עצמי . 
בתאים הסרטניים , מנגנון ההשמדה הזה אינו מתפקד כראוי , ולכן התאים שורדים , מתרבים ומצטברים . 
קבוצת מדענים בראשות פרופ ' עידית שחר מהמחלקה לאימונולוגיה ב מכון ויצמן למדע , בשיתוף ד"ר מיכל הרן וצוות המכון ההמטולוגי במרכז הרפואי קפלן , גילתה באחרונה מנגנון הישרדות חשוב של התאים הסרטניים האלה . 
באמצעות פגיעה מכוונת וממוקדת במנגנון ההישרדות הצליחו המדענים לגרום לתמותה מוגברת שלהם . 
תגלית זו , שפורסמה באחרונה בכתב העת המדעי " רשומות האקדמיה הלאומית למדעים של ארצות הברית " ( PNAS ) , עשויה להוות בסיס לפיתוח דרכי טיפול מתקדמות במחלה זו , ויתכן שגם במחלות אחרות בהם קיימת הצטברות של תאי דם לבנים מסוג B . 
מחקרים קודמים של פרופ ' שחר הראו כי קולטן מסוים , המצוי על פניהם של תאי B תקינים , ממלא תפקיד חשוב בהישרדותם של תאים אלה . 
לאור זאת הועלתה האפשרות שקולטן זה מעורב גם בהישרדותם החריגה של תאים ממאירים מאותו סוג . 
חברי קבוצת המחקר של פרופ ' שחר , ובה תלמידות המחקר ענבל בינסקי , דיאנה סטרלטס , יעל גור וטכנאית המעבדה פרידה לנטנר , יחד עם צוות רופאים מהמכון ההמטולוגי במרכז הרפואי קפלן ברחובות , שכלל את ד"ר הרן , ד"ר לב שוידל , פרופ ' אלן ברבי ונורית הרפז , מדענים מאוניברסיטת ייל וד"ר דיויד מ . 
גולדנברג מהמחלקה לאימונולוגיה ולרפואה מולקולרית במרכז לחקר הסרטן בניו - ג'רסי , בדקו תאי דם סרטניים שנלקחו מחולים בלוקמיה לימפוציטית כרונית , וגילו כי בתאים אלו מצויות רמות גבוהות הן של הקולטן , והן של החלבון הנקשר אליו , החל משלבי המחלה המוקדמים . 
בהמשך התברר כי הפעלת הקולטן מובילה לרצף אירועים תוך תאי , אשר מגביר את יכולת ההישרדות של התאים הסרטניים . 
אחד השלבים החשובים בתהליך הוא הגברה משמעותית בייצור חומר שמווסת את משך חייהם של תאי הדם . 
חומר זה גורם לייצור חלבון אשר מונע את הפעלת התוכנית להשמדה עצמית . 
כאשר טופלו התאים הסרטניים בנוגדנים הנקשרים לקולטן באופן בררני , ובולמים את הפעלתו , חלה עלייה משמעותית בתמותה של התאים הסרטניים . 
נוגדנים אלה , המיוצרים על ידי חברת Immunomedics בניו - ג'רסי , מצויים בימים אלו בשלב הראשון של ניסויים קליניים לטיפול בסוגי סרטן שונים . 
ממצאי המחקר מספקים הסבר למנגנון פעולתם , ובעקבותיו מתוכנן מחקר קליני שיבדוק את יעילות הנוגדנים בקרב חולים הסובלים מלוקמיה לימפוציטית כרונית . 
פרופ ' שחר : " אנו סבורים שהכמויות החריגות של הקולטן ממלאות תפקיד חשוב בהתפתחות המחלה , החל משלביה המוקדמים , וכי הן אחראיות ליכולת ההישרדות המוגברת של תאים סרטניים מסוג B . 
חסימה של הקולטן , או של שלבים אחרים במסלול ההישרדות שהוא מפעיל , עשויה לשמש בעתיד אמצעי יעיל למלחמה בסוגי סרטן נוספים , שמקורם בתאי דם מסוג B " . 
