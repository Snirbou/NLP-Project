על ההבדל בין בדיקת אופטומטריסט לבדיקה של רופא עיניים 
רוב האנשים ניגשים לבדיקת עיניים רק כאשר הם זקוקים למשקפיים , אלא שבדיקת עיניים חיונית גם לגילוי בעיות ומחלות עיניים . 
קיים הבדל בין בדיקה הנערכת על ידי אופטומטריסט לבין בדיקה המבוצעת על ידי רופא העיניים . 
בעוד שאופטומטריסט מודד ובודק את כושר הראייה בעיקר לצורך התאמת משקפיים ועדשות מגע , הרי שרופא העיניים , מבצע בדיקה לגילוי מוקדם של מחלות עיניים , הטיפול בהן ומניעת התקדמותן , מסביר קובי בריג , אופטומטריסט בכיר ברשת " אופטיקה עיניים " . 
יחד עם זאת , מסביר בריג , כי גם בדיקת עיניים הנערכת בחנות האופטיקה על ידי אופטומטריסט מומחה ובאמצעות ציוד מתקדם , מסייעת לגילוי מחלות עיניים ובהתאם לצורך הפנייה אל רופא העיניים . 
לדבריו , כאשר אנו מגיעים לחנות האופטיקה על מנת להתאים משקפיים / עדשות מגע , ראשית עלינו לוודא כי הבודק הינו בעל רישיון משרד הבריאות לעסוק באופטומטריה . 
בריג מפרט מה צריכה לכלול בדיקה מקיפה בחנות האופטיקה : 1 . 
בירור היסטוריה אישית ומשפחתית בכל הקשור למחלות כלליות ומחלות עיניים , הרכבת משקפי ראייה וקצב שינוי המספרים . 
2 . 
בדיקה אובייקטיבית של תשבורת הראייה על מנת למדוד את סוג ליקוי הראייה ועוצמתו והמספרים הנדרשים לתיקון הראייה , באמצעות מכשיר הרטינוסקופ או באמצעות אוטורפרקטומטר . 
3 . 
בדיקת איכות וחדות הראייה באופן סובייקטיבי באמצעות הקראת מספרים לנבדק והגעה לראייה האופטימאלית שניתן להשיג באמצעות התאמת עדשות . 
4 . 
קביעת מרשם לצורך התאמת משקפיים או עדשות . 
המרשם נשלח אל האופטיקאי שאחראי על מסגור עדשות בתוך מסגרת המשקפיים . 
5 . 
צילום קרנית העין לגילוי עיוותים בקרנית . 
רופא העיניים לעומת זאת , בודק משתנים נוספים כגון : מצב עדשת העין , הקרנית , הרשתית וגלגל העין , ביטוי למחלות עיניים שונות ונתונים על הבריאות הכללית שאף אותם ניתן ללמוד מבדיקת העיניים . 
כאשר ניגשים לבדיקה מקיפה אצל רופא העיניים , הוא מבצע בדיקה במנורת סדק לסריקת המקטע הקדמי של העין הכולל את העפעפיים , הקרנית , הלחמית , הקשתית ועדשת העין . 
בנוסף כוללת הבדיקה מדידת לחץ תוך עיני על מנת לאתר מוקדם ככל שניתן את מחלת הגלאוקומה ולטפל בה . 
מחלה זו כאשר מתגלה בשלבים מתקדמים , פוגעת בשדה הראייה באופן בלתי הפיך . 
כמו כן מבוצעת בדיקת קרקעית העין , אשר נעשית תוך כדי הרחבת אישונים ונועדה לאבחון מוקדם של מחלות המקטע האחורי של העין , הכולל את הרשתית , עצב הראייה ועוד . 
בדיקה זו מאפשרת בין השאר גילוי מוקדם של ניוון רשתית . 
ניתן גם לאתר באמצעות בדיקה זו סימנים מקדימים למחלות כלליות כגון : יתר לחץ דם , סוכרת או לחץ מוגבר על המוח או בתוכו . 
הדבר החשוב ביותר בשמירה על בריאות העיניים , מסכם קובי בריג , היא הבדיקה והאבחנה המוקדמת , על מנת לטפל בבעיה לפני שנוצר נזק בלתי הפיך לראייה . 
