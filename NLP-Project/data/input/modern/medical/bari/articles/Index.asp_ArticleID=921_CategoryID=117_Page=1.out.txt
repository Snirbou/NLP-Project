צרכן בריאות שוחר אינטרנט - מיטרד לרופא המטפל 
" לרופאים רבים בישראל עדיין לא נוח כאשר מטופל לומד וקורא על מחלתו באינטרנט ובמאגרי מידע " , אמר פרופ ' שמואל אידלמן מאוניברסיטת חיפה , שעומד בראש מוקד חדש לחקר יחסי מטפל - מטופל בתחום הבריאות , שהוקם באוניברסיטה . 
" רופאים רבים לא מודעים לכך שעידוד המטופלים ללמוד על מחלתם יכול לגרום להוזלת עלויות הטיפול , לקיצור תהליכים , להגדלת שביעות הרצון ושיתוף הפעולה של המטופל " . לדברי פרופ ' אידלמן , אחת ממטרות המוקד החדש ליחסי מטפל - מטופל היא להגדיל את המודעות לצורך בתקשורת נאותה ודו כיוונית בין הרופא ומטופליו , בדרכים לשילוב רגשות בתקשורת זו ולכך ש ' החולה הלומד ' הוא סוג של נכס : " רוב הרופאים בישראל עדיין פועלים בהתאם למודל הפטרנליסטי , לפיו הרופא יודע הכל והמטופל פסיבי ומקבל את דבריו ללא עוררין . 
כך גם נוהגים רבים מאלה המשמשים מודל לחיקוי בקרב רופאים ואחיות צעירים " , אמר והדגיש כי בעוד במדינות אחרות בעולם נושא התקשורת בין מטפל ומטופל מעוגן בממסדי הבריאות , הגופים בישראל טרם פיתחו את המדיניות העוסקת בכך ואין זה תנאי הכרחי להכשרת רופאים מומחים : " ישנה מודעות הולכת וגוברת לגבי חשיבות הנושא בפקולטות לרפואה , אך אנו עדיין רחוקים מלממש את העקרונות בשטח " . 
פרופ ' אידלמן ציין שציבור המטופלים בישראל הולך ומשתנה – מאנשים שהיו מוכנים להיות פסיביים , לאנשים שלומדים ומודעים למה שקורה להם . 
" בין אם הרופא רוצה או לא , התמורות קיימות ועליו לדעת כיצד להתמודד איתן ואיך לנצל אותן בצורה הטובה ביותר " . 
לדבריו , הרפואה המודרנית הצליחה לרפא הרבה מאוד מחלות חריפות כמו דלקת ריאות , טראומה ובעיות כירורגיות . 
עם זאת , עקב העלייה בתוחלת החיים יש כיום יותר ויותר חולים עם מחלות כרוניות שלא ניתן לרפא ולפתור ומטרת הטיפול הרפואי עוברת יותר ויותר להקלה ושיפור איכות חיים . 
" אם המטופל לא יהפוך לשותף מלא בתהליך הטיפול , יהיה קשה מאוד לשפר את איכות חייו ולהקל על סבלו . 
קבלת החלטות משותפת , כאשר המטופל נמצא במוקד , עשויה להביא להגדלת האמון ברופא ובטיפול המוצע " , סיכם פרופ ' אידלמן . 
