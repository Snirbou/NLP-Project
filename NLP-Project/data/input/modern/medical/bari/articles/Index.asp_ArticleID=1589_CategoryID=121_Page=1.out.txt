" ומתוק האור בעיניים " ? 
העין ומחלת הסוכרת 
מאת : ד"ר ירון לנג , מנהל מחלקת עיניים , מרכז רפואי " העמק " 
שכיחותה של מחלת הסוכרת נמצאת בעליה מתמדת בעולם . 
בארץ סובלים ממנה כ - 8 % מהאוכלוסייה . 
זוהי מחלה כרונית , הנמשכת מרגע הופעתה לכל החיים . 
סכנתה טמונה בכך שסיבוכיה מתפתחים בהדרגה ועלולים לפגוע בכל מערכות הגוף ובכלל זה גם בעיניים . 
הכתבה הבאה מתארת את הסכנות למערכת הראיה הטמונות במחלת סוכרת שאינה מטופלת כנדרש . 
העיניים הינן איבר שחשיבות פעולתו התקינה ברורה לכל . 
עם זאת , הן רגישות להשפעות הסוכרת , ולמעשה כל חלקי מערכת הראיה עלולות להיפגע עקב מחלה זו . 
מערכת הראיה מורכבת מגלגל העין , ממערכת שרירים חיצונית , ממערכת הולכה של גרויי הראיה ומאתר הראיה שממוקם בחלקו האחורי של המוח . 
העין היא אמנם איבר הראיה העיקרי אך לא היחידי : בעוד שהעין אחראית על קליטת גרויי הראיה ועיבודם הראשוני , הרי שמערכת ההולכה הכוללת את עצב הראיה ומסלולי הראיה - מביאה את התמונה הראשונית מהעין אל מרכז הראיה במוח שם נוצרת תחושת הראיה המורכבת אותה אנו חווים . 
מערכת השרירים החיצונית של העין מקיפה את העין בארובתה ואחראית להזזת העיניים לכיוונים השונים . 
תאום התנועה המשולבת של שתי העיניים נעשה בדיוק רב ע"י מערכת עצבית הממוקמת במוח . 
גלגל העין עצמו הינו אבר מורכב הדומה באופן פעולתו למצלמה . 
מערכת אופטית משוכללת המורכבת בעיקר מהקרנית והעדשה – ממקדת את התמונה המתקבלת מהמטרה על הרשתית המהווה את " סרט הצילום " הרגיש של העין . 
ברשתית מתבצע עיבוד ראשוני של התמונה , וזו כאמור , עוברת באמצעות עצב הראיה ומסלולי הראיה אל אתר הראיה שבמוח . 
מבין הפגיעות האפשריות של הסוכרת במערכת הראיה הנה העיקריות : 
- פגיעה במערכת תנועתיות העין : בהשפעת הסוכרת יכולים להופיע הפרעות בתנועתיות שרירי העין ובעקבות כך פזילה ו/או צניחת עפעף כמו גם ראיה כפולה . 
לרוב התופעות הללו משתפרות כעבור כמה שבועות אך עלולות להופיע שוב . 
- שינויים במערכת האופטית של העין : השינויים ברמות הסוכר בדם עלולים לגרום להפרעות אופטיות שבעקבותיהן החולה יזדקק לשינוי במשקפיו לעיתים קרובות . 
שינויים כאלה יכולים לעיתים להיות הסימן הראשון למחלת הסוכרת בחולים חדשים . 
- פגיעה בראיה עקב התקדמות ירוד ( קטרקט ) : ירוד הינו עכירות בעדשת העין . 
עכירות כזו גורמת לירידה בראיה ההולכת ומתגברת ומחייבת בשלב מסוים ניתוח להסרת הירוד . 
הגיל הינו הסיבה העיקרית להתפתחות הירוד אך הסוכרת מהווה סיבה עיקרית להתקדמות מהירה יותר בחומרת הירוד . 
חולים סוכרתיים עלולים לפיכך לסבול מירוד בגיל מוקדם יותר . 
- פגיעה בראיה עקב פגיעת הסוכרת ברשתית העין : זהו הסיבוך השכיח והחשוב מכולם . 
הרשתית העדינה יכולה להיפגע מהסוכרת בצורות שונות . 
בשלביה הראשונים הפגיעה הינה קלה ואינה מורגשת ע"י החולה עצמו . 
בהמשך , תתכן הופעה של בצקת במרכז הרשתית , יתכנו דימומים הפוגעים בראיה ותתכן הפרדות הרשתית ממקומה . 
הטיפולים בסיבוכים אלה כוללים טיפולי לייזר , ניתוחים שחלקם מסובכים ועדינים ולאחרונה גם הזרקות חומרים שונים לתוך גלגל העין , חומרים הבולמים ומעקבים החמרה במצב הרשתית . 
טיפולים אלה יכולים לעכב את התקדמות השפעות הסוכרת ברשתית ולעיתים אף להביא לשיפור בראיה . 
- פגיעה בכלי הדם של עצב הראיה וחסימתם : פגיעה כזו עלולה לפגום קשה בתפקוד עצב הראיה ולמנוע את העברת אותות הראיה מהעין למח ובכך לנזק ביכולת הראיה . 
לעיתים הפגם משתפר עם הזמן ולעיתים נותר הפגם קבוע . 
פגיעות נוספות בעין שהן משניות לסוכרת כוללות נטייה מוגברת לגלאוקומה ( מחלה בה קיימת עליה בלחץ התוך - עיני הגורמת נזק לעצב הראיה ) , נטייה ליובש עקב מיעוט דמעות , נטייה לפתח זיהומים בקרנית כמו גם בעפעפיים וקושי בריפוי שריטות וכיבים בקרנית העין . 
כל הסיבוכים הללו יכולים לגרום לנזקים לעיתים בלתי הפיכים ביכולת הראיה . 
לא אחת קורה שחולים הסובלים ממחלות ובעיות שונות בעיניים מגיעים לרופא עיניים המוצא כי המטופל סובל מסוכרת לא מאובחנת ולא מאוזנת . 
טיפול בסוכרת ואיזונה , דיאטה נכונה , הקפדה על איזון לחצי הדם כמו גם אורך חיים בריא הכולל פעילות גופנית והפסקת עישון - יכולים לעכב ואף למנוע הופעת סיבוכי הסוכרת בגוף כולו ובמערכת הראיה בפרט . 
בנוסף , חשוב לחולי הסוכרת להיות במעקב קבוע אצל רופא העיניים ( לפחות פעם בשנה או בהתאם להנחיות אחרות של רופא העיניים ) . 
לסיכום : " מתוק האור בעיניים " אמנם כן - אך ללא מתיקות יתר : הסוכרת דווקא עלולה למנוע אור מהעיניים ! 
