בבסיס העניין - על ניתוחים בבסיס הגולגולת 
מאת : ד"ר נבו מרגלית , נוירו כירורג בכיר מהמרכז הרפואי תל אביב 
מדי שנה מתבצעים בישראל מאות ניתוחים בבסיס הגולגולת , רובם ניתוחים להוצאת גידולים שפירים מאזור בסיס הגולגולת . 
כיוון שבמרבית המקרים מדובר בגידולים שפירים , כריתתם המלאה יכולה להוביל לריפוי של החולה ולחזרתו לחיים נורמליים , אף על פי שניתוחים אלו מתבצעים בסמוך למבנים חיוניים במוח , כשמטבע הדברים קיים חשש גדול בקרב המטופלים מפני פגיעות נוירולוגיות בלתי הפיכות . 
חשש זה מקורו בניתוחי מוח מסובכים שבעבר אמנם הסתיימו בהצלת חיים אך בפגיעה קשה באיכות חייהם של המנותחים . 
לצערנו , למרות שהשכיחות להתפחות גידול במוח עולה עם השנים , אין דרך לצפות מראש את צמיחתו של הגידול , להגדיר קבוצות סיכון או לנקוט באמצעי מניעה טרם הצמיחה . 
ניתוחים להסרת מנגיומות ( גידולים שפירים ) וגידולים אחרים , שבסופם המטופל יוצא מחדר הניתוח עם מינימום פגיעות נוירולוגיות , מתאפשרים הודות לתת ענף העוסק אך ורק בכירורגית בסיס הגולגולת , תוך הסתייעות בטכניקות מתקדמות והכרת האנטומיה המוחית על בוריה , שהתפתח בשני העשורים האחרונים . 
העקרונות הניתוחיים מתבססים על מינימום מניפולציה של מבני המוח השונים בהליך , תוך מציאת דרכים חלופיות להגיע לגידול ולכרות אותו , על מנת לא לפגוע במבנים השונים העוברים בסמוך לגידול או בתוכו . 
בסיס הגולגולת מחולק לשלשה חלקים - הבסיס הקדמי , בו מצויים האונות הקדמיות , עצבי הריח ועצבי הראייה , הבסיס האמצעי בו מצויים האונות הטמפורליות , העורקים הקרוטידיים , העצבים המעניקים את התנועתיות של גלגל העין ועצב התחושה של הפנים , והבסיס האחורי , בו נמצא גזע המוח והמעבר לחוט השדרה , עצבי השמיעה , עצבי התנועה של הפנים והעצבים המפעילים את מנגנון הבליעה והלשון . 
הטכניקה החדשה מיטיבה להתמודד עם גידולים המתפתחים בבסיס הגולגולת , חרף המבנה האנטומי המורכב שמקשה על דרכי ההגעה לגידול . 
הגידולים באזור זה מקורם במבנים של בסיס הגולגולת עצמו ; בעצמות או ברקמות החיבור הבונות את הגולגולת , או ברקמות העוטפות אותו ; בסינוסים הפרה נזאליים , בפרינקס , ברקמות החיבור , בקרום המוח , בעצבים הקרניאליים , בכלי דם ובגידולים ממקור בלוטת יותרת המוח . 
לכל הגידולים המערבים את בסיס הגולגולת קיים מכנה משותף - הקושי הניתוחי הכרוך בהסרתם , בשל עומק מיקומם . 
הגידול השכיח ביותר הינו המנינגיומה גידול , בדה"כ שפיר , שמתפתח מקרומי המוח השונים ( הדורה , הארכנואיד והפיה ) וגורם ללחץ על רקמת העצב . 
המנגיומות מהוות - 26 % 13 מכלל הגידולים המוחיים הראשוניים , כשהשכיחות באוכלוסיה הינה 6 ל - 100000 והיא עולה עם הגיל . 
גידולים אלו עלולים להתיישב על העצבים המעצבבים את איברי הראש והפנים ובכך 
להשפיע על חוש השמיעה , הריח , הטעם , שיווי המשקל ואף לגרום לתחושות של כאב חד בפנים . 
לכן , תפקוד לקוי ומתמשך של אחד החושים הנ"ל , מצדיק בדיקת MRI . 
אחת המנינגיומות הנפוצות יחסית היא זו הצומחת בבסיס הגולגולת הקדמי , מעל ארובות העיניים . 
גידול מסוג זה ילחץ על עצבי הראיה ויתבטא בהפרעות ראיה שונות כגון ירידה בחדות הראיה , טשטוש ראיה , הפרעה בראיית צבעים , בצקת דסקות והפרעה בשדה הראיה . 
הירידה בראיה הינה הדרגתית והטיפול המקובל כיום הוא נוירוכירורגי , כשמטרת הניתוח הינה להסיר את הלחץ מעצבי הראיה ולבצע כריתה שלמה של הגידול ככל האפשר . 
במהלך ניתוחים לכריתת מנגיומה המערבת עצבי ראיה , הניתוח מתבצע תחת הכוונה של מיקרוסקופ רב עוצמה וכולל הפרדה מיומנת ועדינה של העצבים מן הגידול . 
ככל שהניתוח מבוצע בשלב מוקדם יותר , הסיכוי לכריתה שלמה של הגידול ושימור תפקוד עצב הראיה גבוה יותר . 
סוג נוסף של גידול שפיר הינו האקוסטיק נוירינומה , גידול שמקורו בעצב השמיעה . 
גידול זה אופייני למבוגרים בעשור הרביעי לחייהם עד העשור השישי ושכיח יותר בקרב נשים . 
הסימפטומים האופייניים לגידול מסוג זה הם ירידה הדרגתית בשמיעה בצד בו מופיע הגידול , הפרעה בשיווי המשקל , וצפצופים באוזן . 
כשהגידול מגיע לגודל רב יתכנו כאבי ראש , בחילות , הקאות וישנוניות , הפרעה בבליעה , הפרעות תחושה בפנים או חולשה בפנים . 
הפתרון הניתוחי מטרתו להסיר את הגידול עצמו ובכך להעלים את הלחץ מגזע המוח תוך שימור התפקוד התקין של החולה . 
ניתוחים אלה מתבצעים תוך ניטור של תפקוד גזע המוח בכל מהלך הניתוח ועובדה זו עוזרת לשמר את התפקוד התקין אחרי הניתוח . 
בנוסף מתבצע ניטור מתמיד של עצב הפנים במהלך הפרדתו מהגידול הצמוד אליו . 
תופעה נוספת שיכולה להיגרם כתוצאה מלחץ מתמשך של אחד מעורקי המוח על העצב הטריגמינלי , שאחראי על התחושה בפנים , הינו כאב חזק בעל אופי התקפי בפנים הנמשך מספר שניות בכל פעם ויכול להופיע בזמן אכילה , צחצוח שיניים , אוויר קר ועוד . 
במקרים בהם נדרשת התערבות ניתוחית , מתבצעת פתיחה של הגולגולת , זיהוי העצב במוצאו מגזע המוח , זיהוי העורק הלוחץ עליו והכנסת חומר דמוי צמר גפן להפרדה בניהם . 
תת קבוצה מיוחדת של חולים הם אלה הסובלים מגידולים המערבים את בסיס הגולגולת הקדמי וכוללים את הסינוסים הפרהנזאליים , נזופרינקס ורקמות מהאזור . 
גידולים אלה מוסרים ע"י צוות רב מקצועי הכולל נוירוכירורגים ומנתחי אף אוזן גרון , בראשותו של פרופ ' דן פליס , מנהל מחלקת אף אוזן גרון ניתוחי ראש וצוואר . 
בניתוחים אלה ניתן לבצע כריתה מלאה של הגידול גם מהמדור התוך גולגולתי והמוחי וגם מהמדור החוץ גולגולתי . 
חשוב לציין שהודות לטכנולוגיה חדישה ומתקדמת , גידולים מהסוג השפיר ( ולעיתים גם הממאיר ) אינם מהווים סכנת חיים מיידית ומשמעות הניתוח אינה פגיעה הכרחית בתפקודים נוירולוגיים שונים . 
עם זאת , חשוב לזכור שככל שמגלים את הגידול בשלבים מוקדמים יותר , כך עולים הסיכויים לכרות אותו בשלמותו מבלי לפגוע במבנים שמסביב . 
לסיכום , ניתוחים להסרת גידולים מבסיס הגולגולת מבוצעים כיום בטכניקה מיוחדת ע"י מנתחים שעברו תקופות השתלמות מיוחדת בתחום זה . 
רוב החולים הסובלים מגידולים אל יכולים לעבור את הניתוחים בהצלחה ולשוב לחיים נורמאליים אחרי תקופת התאוששות קצרה . 
