כיצד מתחוללות השפעות הלוואי הלא רצויות של תרופות ? 
תרופה המשמשת לטיפול בחולי סרטן המעי הגס , גורמת לעתים השפעות לוואי קשות , דבר שבמקרים לא מעטים מחייב ויתור על השימוש בתרופה היעילה . 
צוות של מדענים ממכון ויצמן למדע גילה באחרונה כיצד מתחוללות השפעות הלוואי הלא רצויות . 
ממצאים אלה עשויים להוביל לעיצוב מחדש של מולקולת התרופה , כך ששיעור השפעות הלוואי יפחת במידה משמעותית , דבר שיאפשר שימוש נרחב יותר בתרופה . 
התרופה , CPT - 11 , בנויה כמעין מארז מולקולרי המורכב ממולקולה פעילה הארוזה בתוך מולקולה ארוכה יותר המגינה עליה בזמן החדירה לגוף . 
בשלב הזה , אנזים טבעי המצוי בגוף מפרק את המארז ומשחרר לפעולה את מולקולת התרופה . 
אלא שכאמור , חולים רבים שטופלו בתרופה זו , שיעילותה בטיפול בסרטן המעי הגס הוכחה , סובלים מהשפעות לוואי שמתבטאות בבחילות , הקאות ושלשולים . 
המחקר הנוכחי יצא לדרכו כאשר התברר למדענים כי השפעות לוואי דומות נגרמות גם על - ידי תרופות מסוימות למחלת אלצהיימר , המכוונות נגד אנזים הקרוי AChE , שמבנהו דומה לזה של האנזים שמפרק את התרופה נוגדת הסרטן . 
עובדה זו הובילה את החוקרים להשערה כי מקור השפעות הלוואי הוא בכך שמספר מולקולות של התרופה הנוגדת סרטן " טועות בדרכן " ומתקשרות לאנזים AChE במקום לאנזים שאליו כיוונו מפתחי התרופה . 
מדעני מכון ויצמן פרופ ' יואל זוסמן וד"ר מיכל הראל מהמחלקה לביולוגיה מבנית , ופרופ ' ישראל סילמן מהמחלקה לנוירוביולוגיה , גילו בעבר את המבנה המרחבי התלת ממדי של AChE , וכן מבנים של שילובים שונים של האנזים עם מולקולות שנצמדות אליו , ושחלקן בולמות את פעילותו . 
כדי לראות מה מתרחש כאשר התרופה נוגדת הסרטן נפגשת אם האנזים , שיתפו מדעני המכון פעולה עם ד"ר פיל פוטר וחוקרים נוספים מבית - החולים המחקרי לילדים על - שם סנט ג'וד בממפיס , טנסי . 
החוקרים השרו גבישים של האנזים AChE בתמיסה של התרופה נוגדת הסרטן CPT - 11 , וקיבלו גבישים של תצמיד בין שני החומרים . 
את הגבישים הללו הקרינו בקרינת X ( רנטגן ) , ובאמצעות ניתוח הנתונים של הקרינה שהתפזרה מהגבישים , פיענחו את המבנה המרחבי של התצמיד . 
כך הצליחו לראות בדיוק את יחסי הגומלין בין המארז התרופתי של CPT - 11 לבין האנזים AChE . 
כך התברר כי שורש הבעיה הוא אי התאמה פיסית בין האנזים לבין המארז התרופתי המולקולרי . 
האנזים המפרק את התרופה ( בדומה לאנזים AChE ) , פועל כאשר החומר המיועד לפירוק חודר לתוך מעין מחילה עמוקה ומפותלת במולקולת האנזים . 
המדענים גילו שהתרופה CPT - 11 לא מצליחה לחדור לתוך מולקולת האנזים AChE , ולמעשה היא חוסמת אותו כמו פקק ומונעת את פעילותו . 
נראה שחסימה זו היא המחוללת את השפעות הלוואי הלא רצויות . 
תגלית זו עשויה להוביל לעיצוב מחדש של המארז המולקולרי של התרופה , כך שהיא לא תחסום את האנזים , דבר שיפחית במידה ניכרת את השפעות הלוואי . 
המדענים אומרים שממצאי המחקר הזה עשויים לסייע גם בעיצוב תרופות יעילות יותר לטיפול במחלת אלצהיימר . 
