" מעגל הפוריות " – התמודדות נפשית של נשים בשלבי החיים השונים 
מאת : ד"ר מיקי בלוך , מנהל המרכז לבריאות הנפש של האשה ומנהל המרפאות הפסיכיאטריות וד"ר שולמית בן - יצחק , מנהלת המרפאה לבריאות הנפש של פוריות האשה המרכז הרפואי תל - אביב 
כיום ידוע , כי קיימים הבדלים בולטים בשכיחותן של תסמונות נפשיות שונות בין נשים וגברים . 
כך לדוגמה , השכיחות של דיכאון ומצבי חרדה בנשים היא פי שתיים מאשר אצל גברים ובתסמונות אחרות , כגון הפרעות אכילה , היחס בין נשים לגברים יכול להגיע עד לכדי פי עשרים . 
מאמץ רב מושקע בעולם המדעי והפסיכיאטרי להבנת שוני זה , וכיום ישנם מספר הסברים מקובלים לתופעה - ביולוגיים , חברתיים ופסיכולוגיים . 
התמודדות עם שינויים ביולוגיים מבחינה ביולוגית , עוד ברחם , מוח העובר מתפתח תחת השפעה של הורמוני מין שונים בהתאם למינו , כך שנוצרים הבדלים אנטומיים ותפקודיים ייחודיים אשר יוצרים מוח עם דפוסים " נשיים " ומוח עם דפוסים " גבריים " . 
הבדלים אלה ניתנים לבדיקה ומדידה , וקיימים גם בבגרות . 
עד גיל ההתבגרות אין כל הבדל בשכיחות דיכאון וחרדה בין המינים , אך עם " ההצפה " ההורמונלית אשר מתרחשת בגיל ההתבגרות מופיעים אותם הבדלים ונשארים כך במהלך החיים , עם נטייה להתמתנות הפער בגיל מבוגר יותר . 
להורמונים השפעה ברורה ומוכרת על מצב רוח ועל מצבי חרדה , והשפעתם בנשים בולטת במיוחד בתקופות של שינויים הורמונליים חדים . 
כמעט 50 % מהנשים בגיל הפוריות מכירות את השינויים הנפשיים אשר מתחוללים בהן לקראת כל תחילת מחזור חודשי . 
באחת מתוך 20 נשים מופיעה תסמונת זו - התסמונת הקדם - וסתית - בעוצמה כה רבה עד כדי מצוקה של ממש והגבלה בתפקוד . 
טיפולי פוריות במהלכם נגרמים שינויים הורמונליים קיצוניים , מאופיינים אף הם בתסמינים נפשיים המזכירים את התסמונת הקדם - וסתית . 
מצבים נוספים בהם חלים שינויים דרסטיים ברמות הורמוני המין , הינם הריון והתקופה שלאחר הלידה . 
למרות שבעבר היה מקובל לחשוב כי בתקופת הריון נשים מרגישות מצוין מבחינה נפשית , היום ברור כי לא רק שקביעה זו אינה נכונה , קיימים מקרים רבים של הופעת דיכאון משמעותי , בעיקר בטרימסטר השלישי , ושדיכאון זה עלול לנבא הופעה של דיכאון לאחר לידה בהמשך . 
במחקרים שנעשו הוכח , כי המצב ההורמונלי הייחודי הקיים אצל האישה לאחר הלידה מהווה " תשתית " נוחה להתפתחות דיכאון , בעיקר לנשים עם מועדות יתר לכך . 
ואמנם , לאחר הלידה , אחת מחמש נשים תסבול מרמה משמעותית של דיכאון , ואחת מעשר נשים תסבול מדיכאון קליני אשר מצדיק טיפול פסיכיאטרי . 
גם גיל המעבר , דהיינו התקופה בה האישה עוברת משלב של היותה פורייה לשלב של אי - פוריות , הינו תקופה של שינוי הורמונלי המלווה בתסמינים נפשיים אופייניים . 
ממידע שהצטבר עד כה , נראה כי ישנן נשים עם רגישות יתר להורמוני מין ולכן קיימת אצלן נטייה מוגברת לפתח תסמינים של מצב רוח בכל אחת מהתקופות הללו בהן קיימים שינויים בולטים ברמת הורמוני המין . 
ההתמודדות הפסיכולוגית בשלבי החיים השונים לצד ההתמודדות ה'ביולוגית', הנמשכת על - פני שנים רבות , מעגל החיים של הנשים כולל בתוכו צמתים העלולים לעורר דילמות וקשיים פסיכולוגיים : בשלב שבטרם ההורות , המשאלה להיות אם אינה בהכרח אוניברסלית ופשוטה . 
נשים רבות מרגישות כי מופעל עליהן לחץ חברתי ומשפחתי להרות , כאשר המסר הוא כי האימהות מהווה חלק בלתי נפרד מנשיות , ואישה אשר אינה מממשת אימהות הנה אישה פגומה . 
היעדר אופציה חברתית לגיטימית לוויתור על אימהות גורמת לנשים שאינן רוצות ( או מוכנות ) להביא ילד , להרגיש פגומות , וכתוצאה מכך חלקן נדחף להרות עוד בטרם הסתיים תהליך ההבשלה הנפשית לקראת שלב קריטי זה , לעיתים כמעט כנגד רצונן , על כל ההשלכות הכרוכות בכך . 
לעומתן , נשים אחרות מרגישות בשלות ובעלות רצון לאימהות , אך סובלות מפחד משתק מפני התהליכים הפיזיולוגיים הצפויים בהריון וחרדה עצומה מעצם תהליך הלידה . 
לא מעט נשים נמנעות מכניסה להריון בשל פוביה זו - מצב הגורם לעיתים קרובות למתחים קשים עם בן הזוג ולתסכול רב עבור האישה . 
גם אלו היודעות כי למרות רצונן להרות הן עלולות להיתקל בקשיים , בין אם עקב בעיות פריון ובין אם עקב צורך בתרומת זרע בהעדרו של בן זוג . 
שני המצבים הללו עלולים לעורר בעיות פסיכולוגיות משמעותיות : נוכח בעיות פריון אישה עלולה להרגיש כשלון ושאינה " אישה אמיתית " . 
היא עלולה לחוות בעיות בתפקוד בתחומי חיים אחרים עקב הטיפולים הארוכים והמתסכלים ולדווח על סימפטומים חרדתיים , דכאוניים , אובססיביים ועוד . 
מול צורך בתרומת זרע עולות שאלות רבות הקשורות בזהות התורם , ביכולתו של הילד שייוולד להתמודד עם מורכבות הסיטואציה ושאלות נוספות הרלוונטיות לחד - הורות . 
בשלב ההריון עולות סוגיות הקשורות להתמודדות עם השינויים הפיזיולוגיים והרגשיים , לרבות השלכותיהם על המערכת הזוגית , חרדות מפני תקלות בריאותיות ואחרות וכן מפני השינוי הצפוי בחיים . 
מהלך נורמטיבי של ההריון מאופיין בהתקשרות הראשונית לתינוק , ה - BONDING , אשר מתחיל להיווצר עוד בהריון . 
האישה יוצרת קשר רגשי עם התינוק , המלווה בפנטזיות ומשאלות לגבי זהות התינוק ואימהותה הצפויה . 
לא מעט מחקרים הוכיחו כי לקשר ראשוני זה חשיבות רבה להתפתחות הרגשית של התינוק . 
ההתקשרות הרגשית עם העובר המתפתח עשויה להפגיש את האישה ההרה עם תכנים לא מודעים הקשורים לחוויות קודמות שלה , דימויה העצמי , יחסיה עם אמה ועוד , העלולים לגרום לה להצפה רגשית עד כדי חרדה ומצוקה נפשית מחד , או להכחשה וניתוק רגשי מהעובר המתפתח מאידך . 
במידה שהאישה הסתגלה לחוויית ההריון , עם הלידה בא הצורך להתאים את עצמה לנפרדות ולהינתקות פיזית מיידית , אשר מעלות תכנים רגשיים מורכבים בפני עצמם . 
תהליך האימהות אינו תהליך פשוט , והוא כרוך לעיתים קרובות ביחס דו - ערכי וברגשות שליליים , שביטויים אינו מקבל לגיטימציה חברתית . 
ההסתגלות לאימהות הנה תהליך ארוך ולעיתים הוא נתקל בקשיים , כמו במקרה של אי התאמה בין טמפרמנט התינוק לטמפרמנט האם . 
היעדר " אימהות אינסטנט " מעורר חרדה ותחושות של 'חוסר התאמה לתפקיד' . 
האם הצעירה נדרשת להתרגל למהפך דרמטי בחייה , ומצופה חברתית להתמסר לתינוק , כאשר במקביל , על - פי הציפיות החברתיות ולעיתים גם שלה , עליה להמשיך להיות אשת קריירה , אשת איש , מטופחת ונהנית מאימהותה וחייה . 
נשים רבות מדווחות על מתח בלתי פוסק ועל תחושת רדיפה קיומית עקב קושי באינטגרציה של אינספור תפקידים בעלי דרישות סותרות , כאשר חלק מהנשים מגלות תסמונות פסיכיאטריות כגון דיכאון אחרי לידה , חרדה ועוד . 
בשלב גיל המעבר חלים שינויים פיזיולוגיים , פסיכולוגיים ומשפחתיים , המערערים את האיזון שהיה קיים בחיי האישה עד כה . 
בחברה בה " העולם שייך לצעירים " יורדות 'מניות' האישה בגיל זה . 
תסמונת " הקן המתרוקן " , כאשר ילדיה פחות זקוקים לה , מצריכה חיפוש משמעויות נוספות והתארגנות חדשה בחיים . 
במקרים בהם נוספת גם סוגיה של התאלמנות , שוב עולות דילמות חדשות – כלכליות , רגשיות וחברתיות . 
כל אלה הינם שינויים נורמטיביים העומדים בפניה של כל אישה , כאשר הכרת האופי הספציפי של השינויים והמערך הפיזיולוגי – נפשי - חברתי הדרוש להסתגלות תקינה ; הכרת הרצף ההסתגלותי הנע בין התמודדות תקינה המאפשרת צמיחה לבין קושי בוויסות ואינטגרציה המתבטאים במצוקה נפשית ולעיתים בתסמונות פסיכיאטריות מובחנות – חיוניות להבנת המערך הנפשי של האישה , ומתן טיפול פסיכולוגי - רפואי הולם למצוקתה . 
טיפול רב - מקצועי בבעיות נפשיות עבור מספר רב של נשים אשר כבר מטופלות בשל תסמונות נפשיות שונות ואשר רוצות לממש את אימהותן , עולות שאלות רבות לגבי המשך הטיפול התרופתי במהלך ההריון . 
שאלה זו הינה כבדת משקל , שכן - על כף המאזניים עומדת שאלת בריאותן הנפשית מול בריאותו של העובר . 
בשנים האחרונות נעשה מחקר רב בתחום זה ואכן רמת הידע שלנו היום הינה ניכרת כמו גם יכולתנו לייעץ לנשים בתחום זה . 
קיים צורך להעריך גורמים שונים לפני קבלת החלטה על טיפול תרופתי במהלך הריון , כגון : אופי התסמונת הנפשית וחומרתה , ניסיונות קודמים להפסקת התרופה , מאפייני התרופה הספציפית ומידת הסיכון לעובר בשל השימוש בה , או הסיכון העלול להיגרם לאישה ולעובר כתוצאה מהפסקת השימוש בה ועוד . 
נכון להיום , בהחלט קיימים מצבים בהם נמליץ על המשך טיפול תרופתי מתוך הנחה כי להפסקת התרופה עלולות להיות השפעות הרבה יותר חמורות לעובר מאשר המשך הטיפול התרופתי . 
מאידך , קיימות היום שיטות לטיפול פסיכולוגי קצר טווח בנשים בהריון , הן בדיכאון והן במצבי חרדה , אשר נמצאו יעילות לעיתים לא פחות מטיפול תרופתי . 
שיטות אלו שמות דגש על יחסים בין - אישיים , חוסרים אישיים , מעברי תפקיד ועיבוד אבל . 
בשנים האחרונות מעמיקים הידע והמודעות בכל הקשור לצרכים הייחודיים של נשים בתחום בריאות הנפש . 
מספר מרכזים רפואיים גדולים בעולם , בעיקר בארה"ב , אנגליה , צרפת , אוסטרליה וניו - זילנד , פתחו תכניות ייחודיות לטיפול בנשים עם בעיות נפשיות העולות סביב מעגל הפוריות . 
לאור הצורך הדומה בישראל , נפתח לאחרונה במרכז הרפואי תל - אביב ע"ש סוראסקי , " המרכז לבריאות הנפש של האישה " . 
מרכז זה מיועד לבצע הערכה וטיפול בתסמונות נפשיות הקשורות במעגל החיים הנשי ולשינויים הפיזיולוגיים הספציפיים בנשים כפי שתוארו לעיל . 
ככזה , עוסק המרכז במתן הערכה , אבחון , ייעוץ וטיפול פסיכולוגי ופסיכיאטרי , ומעניק התערבות וטיפול מקצועי בכל הקשור להתמודדות עם שלבי חיים ייחודיים בנשים . 
המרכז גם מתמחה בייעוץ וטיפול פסיכיאטרי לנשים בהריון ובשלב ההנקה , אשר נזקקות למעקב וטיפול תרופתי בתקופות אלו . 
בנוסף , מאגד המרכז תחתיו שלוש מרפאות ותיקות : המרפאה הפסיכולוגית לאם ולתינוק בניהולה של ד"ר נטע אבנר - גוטמן , המטפלת באם ובתינוקה סביב קשיים שונים של הנשים לאחר לידה , כולל דיכאון לאחר לידה ; מרפאה לטראומה מינית בילדות בהנהלת ד"ר צביה זליגמן , אשר נועדה לספק את הצרכים הייחודים והמגוונים של נשים שנפגעו בילדותן מטראומה מינית ; ומרפאה להפרעות אכילה , אשר מספקת טיפול למגוון של תסמונות הקשורות להפרעות אכילה . 
כל המרפאות עובדות בתאום ובשיתוף פעולה , כך שלפונה יינתן הטיפול המתאים ביותר שילוב כל הגורמים המתאימים , כולל יעוץ רפואי ( גינקולוגי או אנדוקריני ) במידת הצורך . 
