גלאוקומה : " הגנב השקט " של הראייה 
היא שקטה , אינה מורגשת ובתחילה מתגנבת מבלי שנחוש בה . 
מהי המחלה המהווה את הגורם השני בעולם המערבי לעיוורון ? 
את מי היא תוקפת ? 
והחשוב מכל – האם ניתן למנוע אותה ? 
פרופ ' ישראל קרמר , רופא בכיר במחלקת העיניים במרכז " רבין " ומנהל רפואי של מרכז " עיניים " - סניף עזריאלי בת"א , מסביר כי מחלת ה גלאוקומה ( ברקית ) הנפוצה ביותר מכונה " גלאוקומה פתוחת זווית " , שבה ניקוז הנוזלים מהעין לקוי . 
המחלה מאופיינת בשלושת התסמינים הבאים : לחץ תוך עיני מוגבר , נזק לעצב הראייה או נזק לשדה הראייה . 
כאשר הגלאוקומה מתקדמת ונגרם נזק משמעותי לשדה הראייה ההולך ומצטמצם , מוגבל החולה בפעילויות המחייבות שדה ראייה מלא , כגון נהיגה . 
לכאורה , נראה כי על פי סימנים אלה יכול הפציינט לזהות את המחלה . 
ואולם , בשלביה הראשונים , עשויה מחלת הגלאוקומה " להתגנב " בשקט מבלי שנרגיש כל שינוי או נזק ראייתי . 
לדברי פרופ ' קרמר , העין היא בעלת מבנה של כדור שאליו מופרשים נוזלים , וכאשר אינם מתנקזים כיאות , הם גורמים ללחץ תוך עיני . 
למעשה , כאשר קצב הפרשת הנוזלים עולה על קצב הניקוז , נוצר לחץ הגורם לנזק לעצב הראייה ופגיעה בשדה הראייה ובמקרים קיצוניים יותר אף עלול להוביל לעיוורון . 
לחץ תוך עיני מוגבר זה הינו אחד מגורמי הסיכון העיקריים למחלה . 
ניתן למנות מספר גורמי סיכון הקשורים במחלת הגלאוקומה , ביניהם : היסטוריה משפחתית , סוכרת ושימוש ממושך בטיפות עיניים המכילות סטרואידים . 
כאמור , מדובר במחלה " שקטה " שאינה מעוררת חשד ולכן , אחוז מסוים מהפציינטים הלוקים בה נבדקים בשלב מתקדם של המחלה . 
עובדה הגוררת , עם התפתחות המחלה , פגם ניכר בשדה הראייה הנגרם כתוצאה מנזק בלתי הפיך לעצב הראייה . 
על כן , מדגיש פרופ ' קרמר את חשיבותו של האבחון המוקדם וממליץ על בדיקת לחץ תוך עיני אחת לשנה עד שנתיים מגיל 60 ומעלה , ובמקרים של היסטוריה משפחתית אף מעל גיל 40 . 
הבדיקה כוללת בדיקת עצב הראייה ובדיקת לחץ בעזרת מכשיר הטנומטר המודד לחץ תוך עיני . 
כאשר הלחץ התוך עיני מוגבר , גובר גם הסיכון להתפתחות גלאוקומה . 
לדברי פרופ ' קרמר : " לעיתים מזדמן לי לבדוק מטופלים מעל גיל 50 המעוניינים בניתוח להסרת משקפיים , וכבר במהלך בדיקה שגרתית - אני מגלה סימנים לגלאוקומה . 
כך יכול אדם צעיר יחסית , שלא היה ער להתפתחות המחלה בעיניו , לגלות אותה בזמן , למנוע את סיבוכיה ולקבל טיפול בשלבים ראשונים לפני שנגרם נזק בלתי הפיך לעצב הראייה ולשדה הראייה " . 
אם אכן נמצא כי הנבדק לוקה במחלה , הטיפול הראשוני במרבית המקרים הינו באמצעות טיפות עיניים מסוגים שונים שנועדו להפחית את כמות הנוזל המופרש אל תוך העין או להגברת ניקוזו אל מחוץ לעין . 
במקרים קיצוניים יותר תידרש התערבות כירורגית או ניתוח לייזר להורדת הלחץ . 
ככל שהבדיקה מתבצעת מוקדם יותר החשש לנזק קבוע קטן והסיכוי למניעת החמרה גדל . 
" כיום , ניתן למצא מספר טכניקות כירורגיות חדשניות , כגון : שימוש בצינורית ניקוז ( " מיני שנט " ) העשויה מחומר פולימרי ומנקזת את הנוזלים מתוך העין " , מסביר פרופ ' קרמר . 
לדבריו , מטרת ההליך הניתוחי היא הפחתת הלחץ התוך עיני ע"י יצירת פתח זעיר בעין המנקז את הנוזל אל מחוץ לעין , דרך צינורית פלסטיק זעירה " . 
ניתוחים מסוג זה , חייבים להיעשות ע"י רופא עיניים מומחה בעל ניסיון בכירורגיה של גלאוקומה " אומר פרופ ' קרמר ומדגיש " כי הניתוח מיועד למניעת התדרדרות המחלה , אולם הנזק שכבר נגרם , הינו בלתי הפיך " . 
מכל האמור לעיל ' ניתן להסיק כי מחלת הגלאוקומה עשויה לתקוף ללא התראה מוקדמת וללא כל סימנים מעוררי חשד . 
אם אינה מאובחנת בזמן - היא עלולה לגרום לנזק בלתי הפיך עד לכדי עיוורון . 
אף על פי שלא ניתן לרפא אותה , מומלץ להקפיד על בדיקה תקופתית , על מנת לאבחנה בזמן ולמנוע את התדרדרותה . 
