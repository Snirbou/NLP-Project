החשדות לפיהם ביצעו ארבעה רופאים בכירים מהמרכז הרפואי קפלן - הרצפלד ניסויים רפואיים במאות חולים קשישים , העלתה לסדר היום הציבורי את נושא האתיקה הרפואית . 
אי חוקיותם של ניסויים בקשישים וגרימת מותם של אחדים מהם מצריכה עיון מחודש בנושא של זכויות החולה וגבולות הטיפול הרפואי . 
חוק זכויות החולה קובע שמטופל במוסד רפואי זכאי לשמירה על כבודו ופרטיותו בכל שלבי הטיפול הרפואי . 
בצד ההגנה על הזכות לפרטיות , קיימת חובת השמירה על סודיות רפואית לגבי ענייניו הפרטיים של האדם . 
זכויות וחובות אלה מעוגנות בחוק יסוד : כבוד האדם וחירותו , המתיר פגיעה בזכות לפרטיות רק במקרים חריגים הקבועים בחוק , ורק במידה שמדובר בתכלית ראויה , ובמידה שאינה עולה על הנדרש . 
מבחינה חוקית ואתית הרופא נדרש לומר לחולה את האמת ואת כל האמת אודות טיב המחלה , הפרוגנוזה ואפשרויות הטיפול ( היוצאים מן הכלל כוללים , למשל , מצבים בהם גילוי האמת עלול לגרום לניסיון התאבדות או התקף לב ) . 
על הרופא לברר כיצד החולה מעוניין שהמידע אודות המחלה יינתן . 
יצוין כי כבר לפני כשנה וחצי חשף דוח מבקר המדינה מחדלים חמורים בנושא מדיניות הניסויים בבני אדם המתבצעים בבתי חולים בישראל . 
המבקר מצא כי עשרות ניסויים נעשו בלא שהמשתתפים הביעו הסכמה מפורשת לכך . 
חשוב להדגיש : כאשר אדם משתתף בניסוי , יש להציג בפניו מידע מלא אודותיו כדי שיהיה מודע לסיכונים הכרוכים בו ולתועלת הבריאותית העשויה לצמוח לו ממנו . 
על פי דוח המבקר , במקרים רבים נמצא כי בית החולים כלל לא יידע את המשתתפים אודות הניסוי בו נטלו חלק והסתיר מהם מידע חיוני . 
אם כך , עד כמה אנו , אזרחים חולים , מודעים לזכויות שלנו ? 
מסתבר שלא הרבה . 
האם ידעתם כי בהתאם לחוק , חייב כל מטפל לתעד את מהלך הטיפול ברשומה רפואית . 
הרשומה תכלול פרטים מזהים של המטפל והמטופל , מידע בדבר הטיפול הרפואי שקיבל המטופל , עברו הרפואי כפי שמסר , איבחון מצבו הנוכחי והוראות טיפול . 
להוראת חוק זאת יש חשיבות רפואית ומנהלית - משפטית , אך עדיין קיימים צוותים רפואיים שאינם מקפידים על עריכת רשומה רפואית מדוייקת ופוגעים בכך בעצמם ובחולים . 
בואו לדבר על זה בפורום רפואה ומשפט . 
פורסם לראשונה בתאריך 10 - 10 - 2006 
