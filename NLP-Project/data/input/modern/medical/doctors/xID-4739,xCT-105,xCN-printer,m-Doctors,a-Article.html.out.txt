ידוע שמחסור בחמצן במרכז הגידול הוא מצב שכיח בסוגים רבים של סרטן . 
מצב זה , הקרוי היפוקסיה , גורם להגברת כושר העמידות של הגידול לטיפול כימותרפי וקרינתי . 
בנוסף , היפוקסיה מביאה לשחרור חומרים הגורמים לצמיחת כלי דם חדשים לכיוון הגידול , תהליך האנגיוגנזה , וכתוצאה מכך שיפור באספקת המזון והחמצן לגידול . 
עיכוב צמיחת כלי דם אלה היא אחת הדרכים החשובות בטיפול בסרטן בשנים האחרונות . 
התרופה המוכרת ביותר בתחום זה היא האבסטין , נוגדן אשר עי ניטרול ההורמון הגורם לאנגיוגנזה תורם לעיכוב בצמיחת כלי דם חדשים ואף נסיגה של אלו הקיימים , וכתוצאה מכך נסיגה בגודל הגידול והארכת תוחלת החיים של החולה . 
אבסטין הוכיחה יעילות בטיפול בגידולים שונים ביניהם סרטן המעי הגס , סרטן כליה וסרטן ריאה . 
במחקר שנערך עי חוקרים מאוניברסיטת טהוקו ביפן , נבחנה ההשפעה של הוספת טיפול בניטרוגליצרין לטיפול הכימותרפי המקובל בסרטן ריאה . 
ניטרוגליצרין היא תרופה הנמצאת בשימוש נרחב בקרב חולים עם מחלת לב כלילית ותעוקת חזה . 
מנגנון הפעולה של התרופה מתבסס על הרחבת כלי דם ושיפור בזרימת הדם . 
הנחת המחקר היתה כי שיפור בזרימת הדם בתוך הגידול יבטל את מצב ההיפוקסיה ובדרך זו יקטין את הגירוי להפרשת חומרים הגורמים לתהליך האנגיוגנזה . 
עיכוב האנגיוגנזה בתורו יגרום לעצירה של צמיחת הגידול . 
תוצאות המחקרבמחקר השתתפו 120 חולים עם סרטן ריאה מתקדם , אשר טרם קיבלו טיפול כלשהו למחלתם . 
החולים חולקו באופן אקראי לשתי קבוצות של 60 . 
קבוצה A טופלה בכימותרפיה , ובנוסף במדבקת ניטרוגליצרין . 
קבוצה B טופלה בכימותרפיה זהה לזו שניתנה לקבוצה A ובמדבקת דמה אשר לא הכילה תרופה . 
תוצאות המחקר הראו כי בקרב 72 % מהחולים בקבוצה א' היתה נסיגה של המחלה , לעומת 42 % בלבד בקבוצה ב '. גם הזמן עד החמרת המחלה היה ארוך יותר בקבוצה א' ( 327 יום בממוצע ) , לעומת קבוצה ב' ( 185 יום בממוצע ) . 
מבחינת תופעות הלוואי לא היה הבדל משמעותי בין הקבוצות פרט לכאבי ראש קלים , אשר היו שכיחים יותר בקבוצה A . 
כאב ראש היא תופעת לוואי מוכרת של ניטרוגליצרין ונובעת מהרחבת כלי הדם במח . 
לסיכום , נראה שהוספת טיפול בניטרוגליצרין עשויה לשפר את יעילות הטיפול בסרטן ריאה . 
יש לזכור כי מדובר במחקר קטן וראשוני ויש צורך במחקרים נוספים לפני הכנסת התרופה לשימוש שוטף . 
המאמר פורסם במקור בעיתון הרפואי : J Clin Oncol 24:688 - 694 . 
בואו לדבר על זה בפורום החדש של סרטן הריאה . 
פורסם לראשונה בתאריך 29 - 5 - 2006 
