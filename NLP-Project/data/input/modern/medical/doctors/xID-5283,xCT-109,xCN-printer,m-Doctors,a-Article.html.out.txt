מחקר שהתקיים במרכז הרפואי אסף הרופא מצביע על כך שילדות עם התבגרות מינית מוקדמת או מהירה סובלות מירידה משמעותית בצפיפות העצם שלהן . 
המחקר השלכות המחקר הן שככל הנראה יש לתת לילדות אלה תכשירי סידן ו/או ויטמין D , כדי למנוע נזק עתידי לעצמותיהן . 
התבגרות מינית מוקדמת - כלומר , לפני גיל 8 שנים , והתבגרות מינית מהירה - אחרי גיל 8 שנים , הן תופעות שכיחות יחסית אצל בנות , המתאפיינות בעיקר בהופעת המחזור הראשון בגיל מוקדם , בגובה סופי נמוך יותר מהצפוי לפי הרקע הגנטי ובפגיעה בדימוי האישי והגופני של הילדות . 
לכל אדם יש חוזק עצם פוטנציאלי שאליו הוא עשוי להגיע . 
חוזק פוטנציאלי זה תלוי בעיקר בתורשה , בתזונה ובפעילות הגופנית . 
חוזק העצם נבנה ממספר מרכיבים , כגון מידת האלסטיות של העצם , הארכיטקטורה ( הקווים ההנדסיים ) של העצם , עובי הקורטקס ( השכבה החיצונית של העצם ) וצפיפות מסת העצם ( ריכוז המינרלים בעצם ) . 
המונח השכיח צפיפות עצם הוא פרמטר אחד מתוך שורה של תכונות ששילוב שלהן מרכיב את חוזק העצם . 
ככל שמסת העצם נמוכה יותר , שכיחות השברים גדולה יותר . 
הדבר נכון גם בגיל הילדות . 
לאחר בירור הכולל בדיקה גופנית והורמונאלית ניתן לעתים לטפל בילדות אלה עי מתן טיפול הורמונאלי הניתן בזריקה כל 28 ימים , מסביר פרופסור צבי ביסטריצר , מנהל מחלקת ילדים ומנהל היחידה לאנדוקרינולוגיית ילדים באסף הרופא , שערך את המחקר הייחודי , טיפול אשר מאט את קצב ההתבגרות המינית תוך שהוא מאפשר להן להוסיף בזמן זה כמה סנטימטרים לגובה שלהן . 
חשוב גם לדעת כי הנפח העיקרי של מסת העצם וחוזקו נרכשים בגיל ההתבגרות - הגיל שהילדות עומדות בפתחו . 
במחלקת הילדים באסף הרופא נבדקה צפיפות העצם ופעילותו המטבולית בקרב 30 בנות - לפני ותוך כדי קבלת הטיפול ההורמונאלי . 
הבדיקה בוצעה במכשיר אולטרה - סאונד חדיש - ללא קרינה , וכן במכשיר DXE הנמצא בשימוש שנים רבות ואשר מידת הקרינה שלו מינימאלית . 
כן , נבדקה פעילות העצם עי בדיקות דם ושתן . 
המחקר , כאמור , מצביע על כך שבקרב הנבדקות נמדדה ( בשני המכשירים ) ירידה משמעותית בצפיפות העצם . 
כן נרשמה פעילות מטבולית מוגברת של העצם - עוד לפני קבלת הטיפול ההורמונאלי . 
ממצאים אלה הם חדשים בספרות הרפואית , והם עלולים לעורר את הצורך במתן תכשירי סידן ו/או ויטמין D לאותן בנות , מסביר פרופ ' ביסטריצר . 
המחקר הוצג בכנס רופאי ילדים בתל אביב וזכה בפרס הצטיינות . 
כן , הוצג המחקר בכנס בינלאומי לאנדוקרינולוגיית ילדים בהולנד , בחודש יוני 2006 ובכנס בינלאומי לרפואת ילדים בספרד , בחודש אוקטובר . 
כידוע , מדידות חוזק העצם מבוצעות כיום במיוחד באנשים מבוגרים , כשהמטרה העיקרית היא גילוי מוקדם של אוסטיאופורוזיס . 
אולם 85 % ממאזן השיא של מסת העצם נרכשים עד גיל 20 , ועם הגיל יש אובדן הדרגתי של מסת העצם , הקובע באיזה גיל יתחיל האדם לסבול מאוסטיאופורוזיס משמעותי . 
לאור זאת , יש מקום להתחיל מעקב אחר בריאות העצם כבר בגיל הילדות עי רופא הילדים , כפי שהדבר מתבטא בהצעה של ארגון הבריאות העולמי . 
גם ארגוני בריאות נוספים מחזקים את המגמה הזו , ביניהם ארגון האוסטיאופורוזיס העולמי ( IOF ) ומוסדות הבריאות האמריקניים ( National Institutes of Health ) . 
בואו לדבר על זה בפורום אנדוקרינולוגיה והפרעות בגדילה . 
פורסם לראשונה בתאריך 10 - 12 - 2006 
