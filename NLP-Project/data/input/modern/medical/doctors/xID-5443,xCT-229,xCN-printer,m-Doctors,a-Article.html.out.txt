בשנה האחרונה החלו ביחידת IVF במרכז הרפואי הלל יפה להשתמש בשיטה טבעית לביצוע הפריה חוץ גופית . 
השיטה נקראת בפי ד"ר אדריאן אלנבוגן , מנהל יחידת ה - IVF ומומחה לליקויי פוריות , " טיפול ללא טיפול " - שיטה העושה שימוש במחזור הטבעי של האישה בביצוע הפריה חוץ גופית ועימה היריון ולידה . 
זוהי שיטה הננקטת מזה מספר שנים בארצות סקנדינביה , כך על פי דר אלנבוגן , בארץ השימוש בשיטה מצומצם ביותר מאחר שזוגות רוצים תוצאות מיידיות של הריון ולכן מעדיפים טיפול הורמוני בכדי לזרז את תהליכי ייצור הזקיקים והביציות . 
השימוש בשיטת הטיפול ללא טיפול נוצר כצורך למניעת הריון מרובה עוברים ולאחרונה גם כאלטרנטיבה טיפולית אצל נשים שהם poor responders , כלומר נשים שביצעו מספר רב של טיפולי הפריה ללא הצלחה כלל ושאינן מגיבות לטיפול ההורמונאלי המקובל . 
הטיפול הקלאסי בהפריה חוץ גופית ( IVF ) כולל הריון ולידה ראשונה אחר טיפול בהפריה חוץ גופית לאחר שאיבה והפריית ביצית אחת במחזור טבעי . 
למרות זאת , במשך השנים טיפול זה כולל גם מתן הורמונים וגרימת גירוי של השחלות לשם התפתחות מספר גבוה של זקיקים ובתוכם ביציות . 
מטרת הטיפול הינה להשיג יותר מביצית אחת כך שמבחינה סטטיסטית יהיה קיים סיכוי גדול יותר להפריית הביצית והתפתחות עוברים רבים יותר וכך גם הסיכוי להשגת ההיריון . 
כל מחזור טיפול מצריך מתן של בין 30 ל - 50 אמפולות של הורמונים שמעודדים גדילתם של זקיקים ראויים , ביציות באיכות טובה וכן הלאה . 
מבחינה זו , נשים שהן poor responders , מסביר דר אלנבוגן , הן נשים שלמרות שבכל טיפול פריון ניתנו להן במהלך טיפול אחד מינונים גבוהים מאוד של הורמונים ( לעיתים עד 10 - 15 אמפולות של הורמונים ליום במשך כ - 10 - 15 ימים ) , לא מגיעות להתפתחות זקיקים ראויים . 
במצבים אלו , שהם רגע לפני הרמת ידיים סופית מציע דר אלנבוגן את השיטה שהוא קורא לה טיפול ללא טיפול . 
שיטה זו מעודדת מעקב אחר התפתחות זקיק בודד המתפתח באופן טבעי אצל האישה במסגרת המחזור החודשי שלה . 
במילים אחרות , מעקב צמוד אחר המחזור הטבעי של האישה , ללא התערבות הורמונאלית כלשהי , ותזמון שאיבה של זקיק אחד על מנת לקבל ביצית אחת . 
טכניקת ההפריה לאחר השאיבה של הזקיק התקין היא בדומה לנעשה בהפריה בעזרת הורמונים , דהיינו : הפריה חוץ גופית במעבדה , החזרת הביצית המופרה לרחם , והמתנה להיריון . 
שיטה זו אמנם איטית יותר משיטת הטיפול הקלאסית אך יש לה יתרונות רבים : 1 . אין צורך בקבלת זריקות וביצוע טיפולים יומיומיים לתקופה ממושכת . 
2 . ביטול האפשרות לקבלת גירוי יתר של השחלות כתוצאה מטיפולים רבים של שאיבת ביציות . 
3 . מניעת הריונות מרובי עוברים היכולים להוות סכנה לאם ולעובר גם יחד . 
4 . 
בניגוד לשיטה הקלאסית אין צורך בהרדמה כללית בזמן השאיבה , אלא בהרדמה מקומית בלבד , שלאחריה האישה משתחררת מיידית לביתה . 
5 . 
ההרגשה הפיזית טובה יותר מכיוון שלא נעשה שימוש בהורמונים באופן קבוע . 
6 . עלותה הכלכלית נמוכה יותר . 
אמנם בשיטה זו ייתכן שיעור הריונות נמוך יותר למחזור טיפולי , מציין דר אלנבוגן , אבל ניתן לחזור על הטיפול חודש בחודשו עד להשגת הריון , זאת לאור פשטותו הרבה.דר אלנבוגן אף מדגיש את היתרונות בשאיבה מתוזמנת של הזקיקים בשיטת הטיפול ללא טיפול , ביכולת להשיג תוצאות טובות יותר . 
עד כה טופלו בהלל יפה 12 נשים בשיטה זו . 
אלו היו נשים שלא הרו אלו 3 עד 8 מחזורי טיפול IVF קודמים , ולהן הייתה תגובה ירודה ביותר , למרות מתן מינונים גבוהים של הורמונים . 
כל אחת מן הנשים האלו עברה בין 1 עד 3 מחזורי הפריה חוץ גופית בשיטה של טיפול ללא טיפול , כלומר ללא מתן הורמונים . 
הושגו עד כה מספר הריונות מתוכם 2 נשים שכבר ילדו . 
כאמור , מדובר בנשים שעברו מספר גבוה של טיפולים קודמים ומחזורי טיפול ללא תוצאות ואשר רואות בשיטה זו מוצא אחרון . 
הנשים המטופלות בשיטה זו מתבקשות להגיע מידי מספר ימים לבצע בדיקת אולטרא - סאונד בדרך נרתיקית על מנת לוודא את התפתחותו של הזקיק , וכאמור , לתזמן את שאיבתו בהתאם . 
כיום אנו נוקטים בשיטה של טיפול ללא טיפול בנשים שהן poor responders , מסביר דר אלנבוגן , אבל אני מציע את השיטה של טיפול ללא טיפול כדבר שבשגרה גם בחלק גדול מהמקרים הזקוקים לטיפולי הפריה חוץ גופית . 
אינני רואה סיבה מדוע שלא להשתמש קודם כל בשיטה הזו , ולא בשיטה הקלאסית גם במקרים קלים יותר , בעיקר משום שהיא כרוכה בנוחות פיזית גבוהה יותר לאישה . 
בואו לדבר על זה בפורום הריון ולידה ובפורום פריון האישה והפריה חוץ גופית . 
