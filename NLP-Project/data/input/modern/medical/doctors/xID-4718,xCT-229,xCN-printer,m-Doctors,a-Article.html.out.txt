התנתקותהאם אדם יכול באמת לשכוח את עצמו כתוצאה משקיעה וריכוז במטלה מסוימת שהוא מבצע ? 
פרופ ' רפאל מלאך , דר אילן גולדברג ומיכל הראל מהמחלקה לנוירוביולוגיה במכון ויצמן למדע בחנו באחרונה את השאלה הזאת . 
ממצאיהם מתפרסמים בכתב העת המדעי Neuron . 
תיאוריות רבות דוחות את האפשרות שאדם ישכח את עצמו באמת , ומציעות שתפישה חושית תלויה בתיווך של איזורים מסוימים במוח , הקשורים לייצוג עצמי והמהווים מעין צופה עירני שאינו מושפע ממטלות אחרות שהמוח טרוד בביצוען . 
מדעני המכון בחנו את התיאוריות האלה באמצעות דימות תיפקודי מוח בתהודה מגנטית ( fMRI ) . 
טכנולוגיה זו איפשרה להם לבחון את המתחולל באיזורים שונים במוחותיהם של מתנדבים שביצעו מטלות שונות . 
הממצאים היו מפתיעים בחדותם : כאשר המתנדבים ביצעו מטלות מורכבות , שחייבו קלט חושי רב ותשומת לב מלאה לעולם החיצוני , דוכאו לחלוטין איזורים בקדמת המוח שאחראים לייצוג של תפיסת העצמי במוח . 
במסגרת הניסוי התבקשו המתנדבים להביט בתצלומים , או להקשיב לקטעי מוסיקה , אבל כל גירוי בוצע פעמיים , כשבכל פעם ניתנות לנבדקים הנחיות שונות . 
במשימה הראשונה ( שאפשר לכנותה בשם מבט פנימה ) , הם התבקשו לחשוב על עצמם ועל הרגשות שהמוסיקה או התמונה מעוררת בהם . 
במשימה השנייה ( שאפשר לכנותה מטלה חושית - מוטורית ) , הם התבקשו לבצע תרגילי זיהוי מהירים - למשל , לזהות את הקטעים שבהם נשמע צליל חצוצרה . 
מיפוי התיפקודים הדינמי הראה שהאיזור האחראי לתפיסת העצמיות היה פעיל בזמן החשיבה המופנמת . 
אבל כאשר המתנדבים עסקו במשימות הזיהוי , שחייבו אותם לריכוז רב יותר , הפעילות באיזורים הקשורים לתפיסת העצמיות פחתה כמעט לחלוטין . 
ממצאים אלה , אומר פרופ ' מלאך , אולי רומזים על משהו שגוי בתפיסה המערבית המניחה שליטה עצמית מתמדת , ומזכירים דווקא תפיסות מזרחיות שלפיהן התחברות מושלמת אל העולם החיצוני , מתאפשרת רק לאחר שהאדם לומד לנטוש את עצמיותו . 
הריון , מחקר ומזלהביטוי המרגש ביותר במדע , היוצר ציפיות והמבשר תגליות , אינו אאוריקה , אלא זה מוזר .... 
... 
.. 
. 
את התובנה הזאת הציע סופר המדע הבדיוני , איזיק אסימוב , שצבר הרבה מאוד שעות שיחה עם מדענים . 
זה מוזר .... 
... 
.. 
. 
כך הגיבה פרופ ' נאוה דקל , ראש המחלקה לבקרה ביולוגית במכון ויצמן למדע , כשהתבוננה בתוצאות מסדרת ניסויים שנועדה לגלות האם חלבון מסוים , אשר יוצר ערוצי תקשורת בין תאים שכנים , ממלא גם תפקיד בהשתלה של ביצית מופרית ברחם האישה - תהליך חיוני לתחילת הריון . 
בשיתוף עם רופאים מבית - החולים קפלן ברחובות , דגמו פרופ ' דקל וחברי קבוצת המחקר שלה רקמות מהרחם של 12 נשים עם בעיות פוריות שלא הצליחו להרות גם לאחר טיפולים חוזרים של הפריית מבחנה . 
הדגימות נלקחו בשלבים שונים של המחזור החודשי , וניתוח התוצאות אישר את הנחת היסוד של המדענים שלפיה , לקראת אמצע המחזור , תקופה שבה אמורה להתבצע השתלת העובר כדי שיתפתח הריון , משתנה רמת הפעילות של החלבון שנחקר בתאי הרחם . 
המדענים הסיקו מכך שייצור מבוקר של החלבון הזה חיוני להצלחת ההריון . 
עד כאן זהו סיפור מחקרי רגיל למדי . 
הנחת יסוד מובילה לתכנון ניסוי , לביצועו , לקבלת ממצאים , לניתוחם ולהסקת מסקנות . 
אבל אז הגיעה ההפתעה . 
בסיבוב הבא של טיפולי ההפריה החוץ - גופית , 11 נשים מתוך ה - 12 שהשתתפו במחקר נכנסו להריון . 
זה הרגע שבו נשמע במעבדה הביטוי המבטיח : זה מוזר .... 
... 
.. 
. 
האם היה כאן צירוף מקרים או שעצם נטילת דוגמאות הרקמה הגדילה את הסיכוי להריון ? 
כדי לענות על השאלה הזאת תכננו פרופ ' דקל וחברי צוות המחקר ניסוי נוסף , עם נשים אחרות שסבלו מבעיות פוריות . 
הפעם חולקו הנשים לשתי קבוצות . 
45 מתנדבות עברו דגימת רקמות , ו - 89 נשים שלא עברו את התהליך הזה היוו את קבוצת ביקורת . 
התוצאות לא הותירו מקום לספק : נטילת דוגמאות הרקמה הכפילה את הסיכוי להריון . 
איך יכולה דגימת רקמות פשוטה להגדיל את הסיכוי להריון במידה רבה כל כך ? 
כיצד פציעה יכולה להוביל לתוצאה טובה ? 
בימים אלה מתקיימים ניסויים בבעלי - חיים וכן ניסויים קליניים שתכליתם לענות על השאלות האלה , ואולי לגלות את המנגנון המולקולרי של התופעה . 
כך , ממצא מקרי הוביל את המדענים לכיוון מחקרי אשר עשוי בעתיד לאפשר פיתוח שיטות טיפול חדשות שאולי יסייעו להעלות את שיעורי ההצלחה של נשים להרות בעזרת הפריה חוץ - גופית . 
המחקר בוצע בשיתוף עם דר עמיחי ברש ודר אירית גרנות מהיחידה להפריה חוץ - גופית במחלקה לנשים וליולדות במרכז הרפואי קפלן ברחובות . 
בניסויים במעבדתה של פרופ ' דקל השתתפו החוקרת הבתר - דוקטוריאלית לשעבר , דר יעל קלמה והחוקרת הבתר - דוקטוריאלית דר יוליה גנאינסקי . 
בואו לדבר על זה בפורום הריון ולידה ובפורום פריון האישה והפריה חוץ גופית . 
פורסם לראשונה בתאריך 22 - 5 - 2006 
