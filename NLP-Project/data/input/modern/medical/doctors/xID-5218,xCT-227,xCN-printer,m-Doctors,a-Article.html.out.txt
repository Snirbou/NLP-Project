נעלתי או לא נעלתי את הדלת ? 
כיביתי או לא כיביתי את המזגן ? 
איפה פגשתי את האיש הזה ? 
שאלות אלה ואחרות מטרידות אותנו כמעט בכל גיל ובתחומים רבים בחיינו . 
ספר חדש : איפה שמתי את המפתחות שלי , מאת דר גארי סמול , אשר ראה אור בימים אלה בהוצאת אריה ניר , מהווה מדריך מעשי לשמירה על הזיכרון ולשיפור יכולת המוח . 
פעילות גופנית וכושר המוחמחקרים שבוצעו לאחרונה גילו שפעילות גופנית ופיתוח סיבולת לב - ריאה משפרים את כושר המוח . 
על סמך עדויות מקיפות ומשכנעות ממחקרים ארוכי טווח על בני אדם ומניסויים בחיות מעבדה , מדענים מסכימים היום שפעילות גופנית מגנה על מרכזי הזיכרון של המוח . 
רוב האנשים שעוסקים בפעילות אירובית בקביעות עושים זאת כדי לשמור על הבריאות ועל הכושר הגופני שלהם . 
פעילות גופנית גם משפרת את המצב הנפשי שלנו על ידי הגברת תנועת האנדורפינים - הורמונים שמשתחררים במוח שלנו מיד אחרי פעילות גופנית ומשפרים את מצב - הרוח והזיכרון - נוגדי הדיכאון הפנימיים של הגוף . 
פעילות אירובית קבועה עם זריקת העידוד האנדורפינית שמתלווה אליה גורמת לתחושה טובה ועוזרת לשמור על בריאות המוח לטווח ארוך . 
תוכנית אימונים מאוזנת היטב כוללת בדרך כלל מתיחות וחימום - אלה מונעים פציעה בעת התרגול עצמו . 
החלק האירובי באימון גורם לדופק לב מהיר יותר ולנשימה עמוקה יותר , ואם נמשיך בפעילות זו בקביעות היא תפחית את הסיכון שלנו לחלות במחלות שקשורות בגיל , כמו התקפי לב ושבץ . 
מומחים רבים ממליצים על הליכה כאחת מצורות הפעילות האירובית הבטוחות והיעילות ביותר . 
מחקר מק'ארתור על הזדקנות מוצלחת גילה שקשישים שהלכו 45 דקות שלוש או ארבע פעמים בשבוע הכפילו את הסיבולת שלהם אחרי שנה . 
ישנן הרבה עדויות בזכות פעילות אירובית והתועלת שבה , אף על פי שאפילו ניצחון בגביע העולם בכדורגל אינו מהווה ערובה נגד מחלת אלצהיימר . 
המחלה מכה באנשים שהגיעו להישגים מרשימים מאוד בכושר גופני , כולל אלופי טריאתלון , רצים למרחקים ארוכים ואלופי טניס . 
מצד שני , מחקרים שבוצעו לאחרונה מצביעים על קשר ברור בין פעילות גופנית למניעת מחלת אלצהיימר . 
בבדיקה של חיות מעבדה קטנות שעסקו בפעילות גופנית - ריצה על גלגל ועל הליכון - התגלו כלי דם וצומתי תקשורת חדשים ( סינפסות ) בין תאי המוח . 
דר פרד גייג' ועמיתיו במכון סאלק בלה - הויה שבקליפורניה גילו שעכברים מבוגרים שהתאמנו בקביעות על גלגלי ריצה הצמיחו פי שניים תאי מוח חדשים בהיפוקמפוס מעכברים שחיו בכלובים רגילים . 
המדענים מניחים שריצה מגבירה את זרימת החמצן והחומרים המזינים אל רקמות המוח או משחררת גורמי צמיחה מיוחדים שמזרזים את התפתחות תאי העצבים . 
מחקרים חשובים אלה גם סותרים את המיתוס הישן שתאים חדשים אינם גדלים במוח מבוגר . 
נראה שפעילות גופנית לא רק שומרת על חיוניות תאי המוח , אלא גם מצמיחה תאי עצב חדשים . 
דר רוברט פרידלנד ועמיתיו באוניברסיטת קייס וסטרן רזרב בדקו את רמת הפעילות הגופנית של יותר מ - 500 אנשים . 
שיעור המתנדבים שהיו פעילים גופנית מגיל 20 עד 60 וחלו באלצהיימר בגיל מאוחר יותר היה נמוך פי שלושה משל שאר המתנדבים . 
הפעילויות שלהם נעו מעבודה בגינה מספר פעמים בשבוע ועד משחק כדורעף וריצה מדי יום . 
חוקרים גילו שפעילות גופנית מועילה לביצועים השכליים ללא קשר לגיל . 
כל עוד האנשים אינם מתרגלים יותר מדי , אפשר להבחין בתועלת זו מיד אחרי הפעילות . 
כמו כן , נמצא שפעילות גופנית תורמת לכישורים הקוגניטיביים בטווח הארוך . 
מחקרים מציעים שהתרומה העיקרית של פעילות אירובית מתבטאת בפתרון בעיות או במה שהפסיכולוגים מכנים יכולת ניהולית : תכנון תוכניות , קביעת פעילויות וביצוען , תיאום אירועים ושליטה בהתפרצויות רגשיות או שמירה על קור - רוח . 
תהליכים אלה מתבצעים בדרך כלל בחזית המוח . 
הקליפה בחזית מוחם של בעלי - חיים , כגון חתולים , צבים וסנאים מפותחת פחות מאשר אצל בני אדם , והקיבולת באזור זה של המוח אצל בני אדם גדולה יותר מאשר אצל כל בעל - חיים אחר . 
ככל שאנחנו מזדקנים האונה הקדמית שלנו הולכת ומתכווצת . 
גם רמת הפעילות של המוח באזור זה יורדת בהדרגה בקצב מהיר יותר מאשר בשאר אזורי המוח . 
רמת הפעילות של האזורים במרכז המוח שמגשרים בין החזית לחלק האחורי שלו נשארת קבועה לכל אורך חייו של אדם נורמלי . 
אזורים אלה אחראים לרגשות ולבקרה מוטורית , והם ממשיכים לפעול אפילו אצל חולי אלצהיימר בשלב מתקדם . 
מומחים רבים מסכימים שקליפת המוח הקדמית היא שתפיק את התועלת הרבה ביותר מפעילות אירובית . 
התגובות השכליות של שחקני טניס , אצנים וספורטאים אחרים בשנות השישים לחייהם ואף מאוחר יותר מהירות יותר וזמן התגובה שלהם קצר יותר , מאשר של אנשים באותו גיל שלא עסקו בפעילות גופנית . 
ביצועיהם עולים על ביצועי עמיתיהם גם במבחני חשיבה , זיכרון , ריכוז ואינטליגנציה . 
אבל מחקרים שנערכו על ספורטאים מזדקנים משקפים כנראה גם יתרונות אחרים שקשורים בפעילות גופנית , כגון תזונה בריאה , גנטיקה טובה או שימוש בתרופות נוגדות דלקת . 
נתוני המחקר משתנים בהתאם לגיל המתנדב . 
למעשה , ככל שהנבדק במחקר מבוגר יותר התרומה השכלית מהפעילות הגופנית בולטת יותר . 
כמו כן , ככל שלאדם יש כושר גופני טוב יותר בתחילת הבדיקה קשה יותר למדוד את ההשלכות של הפעילות עצמה . 
דר ארתור קרמר ועמיתיו באוניברסיטת אילינוי הדגימו את ההשלכות השכליות של פעילות אירובית במחקר בן שישה חודשים שערכו על מבוגרים בריאים בגילי 60 עד 75 . 
הנבדקים חולקו לשתי קבוצות . 
קבוצה אחת קיבלה תוכנית הליכה אירובית והקבוצה השנייה , שתפקדה כקבוצת בקרה , קיבלה תוכנית מתיחות וחימום . 
הקבוצה שעסקה בפעילות אירובית למדה עקרונות יסוד וקווים מנחים לתכנון תרגילים , כולל להקצות זמן לחימום ולהורדת דופק בסוף והעלאה הדרגתית של משך התרגיל ושל המאמץ שכרוך בו . 
הם גם למדו כיצד להימנע מפציעות במהלך התרגול . 
החוקרים צפו שתוכנית זו תשפר את תפקוד המוח באונה הקדמית . 
הקבוצה האירובית התעמלה שלוש פעמים בשבוע . 
הם התחילו באימון של 10 עד 15 דקות והאריכו את משך האימון בכל פעם עד שהגיעו ל - 40 דקות . 
קבוצת הבקרה פעלה על פי לוח זמנים דומה , אבל במקום פעילות אירובית הם למדו טכניקות של מתיחות ושיפור טווח התנועה . 
המתיחות בוצעו עד כדי חוסר נוחות קלה , והן כללו את כל קבוצות השרירים הגדולות בגוף . 
כפי שצפו המדענים , משימות שכליות שדרשו שליטה מעשית - פיקוח , הכנת לוח זמנים , תכנון וזיכרון - השתפרו אצל הקבוצה האירובית אבל לא אצל קבוצת הבקרה . 
השיפור בריכוז השכלי בלט במיוחד . 
פעילות אירובית אינה הפעילות היחידה ששומרת על חיוניותו של המוח . 
מומחים לגריאטריה שחקרו אימוני הרמת משקולות אצל קשישים , גילו שאחרי שלושה חודשי אימון גברים קשישים הצליחו להכפיל את חוזק השריר הארבע - ראשי שלהם - השריר שנמצא בחלק הקדמי של הירך - ולשלש את חוזק שרירי מיתר הברך שלהם - השרירים שנמצאים בחלק האחורי של הירך . 
הרמת המשקולות גם הגדילה את השרירים שלהם . 
הקשישים לא רק הגבירו את כוחם , הם גם שיפרו בצורה דרמטית את שיווי המשקל שלהם תוך מספר חודשים בלבד . 
רקמת שרירים מחוזקת מאפשרת חילוף חומרים מהיר יותר במשך היום , שגורם לגוף לשרוף יותר קלוריות . 
השליטה במשקל שנובעת מכך עוזרת במניעת מחלות גופניות שקשורות במשקל עודף , כמו יתר לחץ דם , שבץ וסוכרת , שמאיצות את הזדקנות המוח . 
למרות המגוון הרחב של תוכניות ספורט וכושר שקיימות היום , אנשים רבים בגיל העמידה נמנעים מהן לגמרי משום שהם עסוקים מדי , צריכים להסיע את הילדים או שהם מטופלים בהורים ובילדים גם יחד . 
אף שקשה מאוד לדחוס שגרת פעילות גופנית לשבוע עמוס , אפשר לעשות זאת ויש להעניק לפעילות זו עדיפות . 
כשתתרגלו לבצע פעילות גופנית תתמכרו במהירות לשטף האנדורפינים ואז תבחינו ביתרונות נוספים - כשתביטו במראה וכשתרגישו טוב יותר . 
אלה מכם שבאמת אין להם פנאי לכך , התחילו על ידי הוספת תרגילים קצרים לשגרה היומית שלכם : עלו במדרגות במקום במעלית ; העדיפו הליכה מהירה של 5 עד 10 דקות במקום הפסקת הקפה ; ובסוף השבוע קחו את בני - הזוג שלכם או את אחד החברים לפעילות מחוץ לבית במקום לרבוץ כל השבת בפיג'מה ולבהות במרתון של פרקים מסדרה שכבר ראיתם . 
כל תוכנית פעילות גופנית חייבת לכלול תרגילי מתיחה וחימום ומרכיב אירובי . 
הסוד הוא לשלב את הפעילות הגופנית באורח החיים שלכם ולהפוך אותו לחלק משגרת היומיום . 
גם אם בהתחלה אתם יכולים להקצות רק 10 או 15 דקות ביום לאימון , נצלו דקות אלה היטב ועשו זאת כל יום אם אתם יכולים . 
מתוך הספר 'איפה שמתי את המפתחות שלי - מדריך מעשי לשמירה על הזיכרון ולשיפור יכולת המוח , מאת דר גארי סמול , בהוצאת אריה ניר . 
בואו לדבר על זה בפורום נוירולוגיה . 
פורסם לראשונה בתאריך 19 - 11 - 2006 
