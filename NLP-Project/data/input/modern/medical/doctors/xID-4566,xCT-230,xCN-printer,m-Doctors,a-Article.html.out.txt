איך לטפל בחרדת נהיגה ? 
ריבוי תאונות הדרכים והאגרסיביות של הנהג הישראלי גורמים לחשש מנהיגה ומורידים את הביטחון העצמי אצל נהגים ועוד יותר אצל נהגות . 
רויטל גולן , מטפלת מוסמכת בשיטת אלבאום , המעבירה סדנאות לנהיגה רגועה ובטוחה , מציינת כי יותר נשים מגברים חרדות מנהיגה ודרך התמודדותן היא באמצעות הימנעות מוחלטת או באמצעות הפחתה במינון הנהיגה במצבים מסוימים , כגון : רק באור יום , רק בשכונה , לא בכבישים בין עירוניים וכד' . 
רויטל מבהירה כי טיפול בחרדת נהיגה אינו בהכרח טיפול נפשי . 
מדובר בשיטה גופנית שבאמצעותה מטפלים גם בבעיות תפקוד , בהפרעות קשב וריכוז , בליקויי למידה , וכד' . 
לדבריה , אדם חרד אינו מצליח להתרכז , על אחת כמה וכמה בפעילות מורכבת המצריכה זהירות כמו נהיגה אשר דורשת קשב וריכוז , יכולת קואורדינציה ותיאום בין כל האיברים : העיניים , האוזניים , הצוואר , הידיים , הרגליים . 
דמיון מודרך , נשימות נכונות , תרגילי יציבה , פעילות גופנית , גמישות הרפיה - כל אלה ועוד תורמים לרגיעה ולהשבת הביטחון העצמי בנהיגה . 
הרעיון הוא ללמוד לבצע את הפעולות בצורה אוטומטית כדי להתפנות לריכוז בכביש . 
לדבריה , ישנם נהגים ונהגות רבים אשר אינם סובלים מחרדה שמונעת מהם לנהוג , אולם נהיגה נחשבת עבורם למלחיצה . 
עבור המעוניינים להפוך את חוויית הנהיגה למעיקה פחות , הנה מספר טיפים ראשוניים : ישיבה ויציבה נכונה מול ההגה - כאשר היציבה אינה נכונה , אין זרימה טובה של אוויר בזמן הנשימה ונוצר מתח שרירי . 
מתח שיש להרפות כדי שהנהיגה לא תהיה מעייפת . 
חשוב לארגן את מרחב הנהיגה למקסימום נוחות , להתאים את חגורת הבטיחות , המראות , לדאוג לשתיה לאוכל ולנשום באופן מודע . 
תרגילי הרפייה לפני תחילת הנסיעה - מומלץ להרפות את שרירי הכתפיים , הצוואר , הידיים , הירכיים ולתרגל מספר נשימות עמוקות להרפיה . 
ניטרול רעשי רקע - בכביש חשוב מאד לשמוע את רעשי המכוניות , לכן לא מומלץ לסגור חלונות או לשים אוזניות , למשל , אבל חשוב ללמוד ולהכיר מהן ההפרעות המסיביות שמסיחות את הריכוז ולווסת אותן ללא התעלמות מהכביש וצליליו . 
אם כן , מומלץ להכיר את העדפותיך האישיות : לנטרל רעשי רקע - בעל , ילדים , לנתק טלפון , לכבות את הרדיו או לשים מוסיקה מרגיעה ואהובה . 
נהיגה איטית - יש להבין ולהיות מודע לכך שנהיגה מהירה איננה בהכרח נהיגה טובה . 
אפשר לנהוג לאט ובטוח בנתיב הימני , בלי להפריע לשאר הנהגים . 
בלי טרמפים - מוטב לסרב להסיע אנשים כשזה מצריך נהיגה בדרכים לא מוכרות . 
פעילות גופנית - עיסוק בפעילות גופנית מחדד את החושים , מסייע לנשימה עמוקה ובריאה יותר , ובכך מקל את פעולת הנהיגה . 
איך מתגברים על רצון לסיגריה בטיסות ארוכות ? 
רבים מאיתנו מנצלים את חג הפסח לחופשות בחול . 
עבור אותם המעשנים , מציעה חברת נובארטיס , המשווקת ניקוטינל מסטיקים לגמילה מעישון , דרכים להתגבר על הרצון לסיגריה בטיסות ארוכות : • אם אתם מצליחים להירדם ולהעביר כמה שעות בטיסה בשינה , מה טוב , אם לא הצלחתם להירדם אפשר לקחת תמציות הרגעה הומיאופתיות . 
• הצטיידו בסוכריות מנטה או פירות . 
• ניתן לפתור סודוקו או תשבצים , לשחק במשחק מחשב נייד . 
• מומלץ לאכול ארוחות מסודרות כדי לא להיות עצבנים . 
• אפשר לבצע תרגילי נשימה שמדמים את פעולת העישון : לשאוף אוויר לריאות ולהוציא בבת אחת . 
• הרצון לסיגריה מקורו בגירוי אוראלי , ולכן אכילה של חטיפים ( כמו הבוטנים שמחלקים בטיסות ) יכולה לספק את הגירוי הזה . 
• כדאי למצוא נחמה בשיחה קלילה עם נוסע אחר במטוס שמשתוקק לסיגריה . 
• שתיית כוס מיץ תפוזים מחזקת ונותנת אנרגיה חיובית . 
• אם אתם רגילים לשתות קפה יחד עם סיגריות , מומלץ להימנע משתיית קפה בטיסה . 
• אם אתם בדרך כלל מעשנים אחרי ארוחה מלאה וגדולה , רצוי לחלק את הארוחה בטיסה לשתי ארוחות קטנות כדי להימנע מתחושת המלאות . 
• השתמשו בתחליפי ניקוטין בצורת מסטיקים . 
ואם גיליתם שאתם דווקא מסתדרים בלי סיגריות שעות ממושכות , אולי הגיע הזמן להפסיק לעשן ... 
.. 
. 
בואו לדבר על זה בפורום התמודדות עם מצבי מתח ולחץ . 
פורסם לראשונה בתאריך 21 - 3 - 2006 
