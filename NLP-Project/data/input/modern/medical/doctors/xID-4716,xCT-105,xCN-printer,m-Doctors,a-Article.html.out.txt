לקראת פתיחת עונת החתונות : תזונה נכונה ביום החתונהיום החתונה , מטבע הדברים , הוא יום שמח אשר טומן בחובו התרגשות רבה . 
המתח בו שרויים הכלות והחתנים הוא גדול , לכן , על מנת להקל על תחושת הסטרס - חשוב להקפיד על תזונה נכונה ביום החגיגי . 
ציפי רוטשילד , דיאטנית קלינית מרשת 'מכבי טבעי ' , מציגה בפניכם מספר עצות בנושא תזונה בריאה ליום החתונה : • חשוב מאד לאכול ארוחת בוקר ביום החתונה כאשר הגוף במצב של לחץ וזקוק לאנרגיה . 
ניתן לאכול דגני בוקר או לחילופין חביתה עם סלט . 
• כאשר אנו נתונים למתח , גובר פרוק הסרוטונין במוח . 
הסרוטונין הוא כימיקל מוחי אשר מגביר את תחושת הרוגע . 
רמותיו במוח יעלו באמצעות אכילת מזונות עשירים בפחמימות מורכבות כמו לחם , אורז , ופסטה . 
לכן , מומלץ ביום החתונה לאכול ארוחות קטנות ולשלב בהן מנה פחמימה מורכבת . 
• לא מומלץ לצרוך שתייה מוגזת אשר עלולה לגרום לתחושת נפיחות . 
רצוי לשתות בעיקר מים או משקה פירות טבעי . 
אבל חשוב מאד לשתות לאורך היום על מנת שלא להגיע לאירוע מיובשים . 
• אין לאכול ביום החתונה מזונות שגורמים לנפיחויות , כגון מאכלים מטוגנים וכן יש להימנע מקטניות כגון שעועית , אפונה , חומוס , עדשים , סויה ומוצרי סויה , בצל יבש , ירקות ממשפחת המצליבים : כרוב , כרובית , ברוקולי ועוד . 
• במהלך החתונה מומלץ לאכול מנות קטנות של מאכלים קלים לעיכול בעיקר פחמימות וחלבונים כגון לחמנייה עם חומוס , תפוחי אדמה , אורז , סלט וכד' . 
רצוי לבקש ממישהו קבוע , שידאג להביא לכם מים ומנות קטנות של אוכל על מנת שלא תרקדו על בטן ריקה ותתייבשו . 
שבועות לייטחג השבועות מתקרב , חג בו הארץ הופכת להיות ארץ זבת חלב ודבש ובחג הזה כולנו מתכנסים סביב שולחן העמוס מאכלי הגבינות . 
אם חשבנו שהתחלנו את עונת הדיאטות , הרי ששבועות מגיע בכדי להזכיר לנו שרק עוד קצת , רק לעבור את החג הזה ואז באמת פותחים בדיאטה אמיתית . 
אך מלכת החג , הגבינה , איננה מחייבת עלייה במשקל . 
לדברי הדיאטנית ענבל קרקו , הדיאטנית הראשית של 'שומרי משקל ' , הגבינות הן מרכיב חשוב בתזונה , הן מקור לחלבונים ( מרכיב חיוני לגופינו בכלל ובדיאטה בפרט ) , מקור מצוין לסידן החשוב לחיזוק העצמות וגם לשמירה על המשקל ואסור לוותר עליו כשמחליטים לפצוח בדיאטה . 
להלן עשרה טיפים למאכלי גבינה : 1 . 
אל תשלו את עצמכם שמאכל שבועות דל בקלוריות ובנקודות . 
מאכלים העשויים משמנת מתוקה ( 38 % שומן ) , חמאה או גבינות שמנת יקרים מאוד בנקודות . 
2 . 
אפשר להחליף את הגבינות בכל מתכון מגבינות שמנות לגבינות רזות יותר ( עד 5 % שומן ) ועדיין לקבל עוגות פשטידות ומטבלים דלי קלוריות . 
3 . 
אם אתם מארחים , תכננו תפריט מאוזן . 
כזה שמכיל מאכלים עשירים בנקודות לצד מאכלים זולים בנקודות . 
אתם בוודאי לא היחידים בערב החג שחוששים מעליה במשקל , ולכן מחצית מאורחי האירוע יעריכו אתכם על ההתחשבות . 
4 . 
זכרו , חלק משמין בעוגות הגבינה הוא הבצק שלהם שהוא בדרך כלל בצק פריך , עשיר בשומן ( חמאה או מרגרינה ) . 
אפשר לוותר עליו או להחליפו בבישקוטים טבולים בסירופ , או נס קפה , או פשוט לבחור טורט גבינה ללא בצק . 
5 . 
אל תחששו לשאול מה מכיל המתכון . 
כשתבינו שהעוגה מכילה 2 שמנת מתוקה , 2 שוקולד מריר , 2 חפיסות פודינג ועוד 200 גרם חמאה יהיה לכם הרבה יותר פשוט להחליט האם לאכול ביס ולוותר על היתר או לוותר לחלוטין ולאכול פרי במקום . 
6 . 
אל תאכלו פסטה ברוטב שמנת לשווא . 
שמנת מתוקה יקרה לגזרה אפילו יותר מקצפת ( כי אין בה אפילו אויר - רק 38 % שומן ) . עדיף רוטב אלטרנטיבי - עגבניות ושמן זית לפסטה ואפשר לעשות רוטב מגבינות : קוטג' , גבינה בולגרית 5 % שומן , 2 כפות פרמזן וכף חמאה ( לערבב על הכיריים עם הפסטה המוכנה ) . 
7 . 
זכרו , שבועות הוא חג האסיף ובעצם גם חג הפירות והירקות . 
אפשר לארח עם סל פירות אקזוטיים כמו אננס טרי , אנונה , קיווי , דובדבנים , פרות יער , מלון , ענבים וכדומה . 
אפשר להכין סלטי פירות וסלטי ירקות המשלבים בתוכם גבינות שונות כמו צפתיות עד 5 % שומן , בולגריות עד 5 % שומן וכדורי גבינה בעשבי תיבול עשויים מגבינות לבנות עד 5 % שומן ( משאירים במסננת כמה שעות להוצאת נוזלים ) ועשבי תיבול כמו עירית , שמיר קצוץ , או גרגירי פלפל פפריקה עטר וכדומה . 
כוס סלט פירות מכיל 1/5 הקלוריות מפרוסת עוגת גבינה ( 1 נקודה לעומת 5 ) . 
8 . 
הפכו את החג לחג פעיל . 
נצלו את החופש לבילויים בחיק הטבע . 
שבועות הוא החג האחרון לפני עונת החמסינים , זמן מצוין לבילוי בפארקים , בכנרת , בטיולי אופניים . 
מסלולי הליכה זו דרך נפלאה ומהנה לקיזוז חלק מהנקודות המיותרות שאכלתם . 
9 . 
נצלו את הירקות . 
לכל ארוחה , ולכל בילוי הכינו מקלוני גזר , מלפפונים ופלפל שהולכים נפלא עם רוטב יוגורט ( יוגורט , שמיר , שום , מלח ) כמתאבן מצוין לערב החג או סתם כנישנוש . 
10 . 
אל תחשבו בשחור ולבן . 
גם אם אכלתם ארוחת חג עשירה ( ללא חשבון ) אין הצדקה להשתוללות מוחלטת ופריקת עול עד סוף החג . 
שבו עם עצמכם מיד וחשבו כיצד ממזערים נזקים . 
והזכירו לעצמכם שלא משמינים מארוחה אחת.על האשעונת האביב היא מועד שבו מרבים תושבי ישראל לצאת לפיקניקים ולצלות בשר על האש . 
אולם פעולה פשוטה ושכיחה זו כרוכה בסיכונים בריאותיים . 
דר ניבה שפירא , תזונאית רפואית ודוברת עמותת עתיד של הדיאטנים הקליניים בישראל , מדגישה כי : צליית בשר על האש כרוכה בסיכון בריאותי של היווצרות חומרים מסרטנים כתוצאה מחריכת יתר של הבשר ומספיגת עשן במזון . 
תהליך הבישול בטמפרטורות גבוהות לזמן ממושך וחריכת הבשר על הגריל יוצרים חומרים הפוגעים ב DNA בתאי גוף . 
דר שפירא מוסיפה כי חומרים אלו , גם בכמויות קטנות , עלולים לגרום לתהליכים סרטניים . 
מחקרים רבים שפורסמו בשנים האחרונות , מצאו קשר בין חומרים אלו , לבין הופעת סוגי סרטן שונים כמו סרטן המעי הגס , סרטן הערמונית וסרטן השד . 
המלצות האגודה למלחמה בסרטן : • מומלץ לצלות את הבשר רק על גחלים שכבר האפירו ולא בתוך להבות האש הגלויה , אשר מגיעות לטמפרטורה גבוהה ועלולות ליצור חומרים מסרטנים . 
במידה והבשר נחרך והפך לשחור , יש להסיר חלקים אלו ולא לאכול אותם . 
• חשוב להקפיד לשמור את הבשר בקירור עד לזמן השימוש בו . 
• אפשר לשלב צליית ירקות במקום בשר - כיוון שהם אינם מייצרים חומרים מסרטנים בזמן הצלייה . 
• השרייה מוקדמת , הפיכה לעתים קרובות ( כל דקה ) ונפנוף מגבילים את עליית הטמפ ' בבשר , ומסייעים במניעת היווצרות גורמי סרטן . 
• מומלץ לשלב בארוחה מגוון רחב של ירקות . 
כדאי למלא קודם את הצלחת עד חציה בירקות חתוכים בצבעים שונים או בסלט , ורק לאחר מכן להוסיף את הבשר לצלחת . 
מומלץ לאכול גם בצל ושום , עלים ירוקים , צמחי תבלין וכ ד' אשר להם השפעה מגינה . 
• מומלץ להמעיט באכילת מאכלים משומרים , מעושנים , כבושים ומומלחים . 
מוצרים אלו , עשויים להכיל חומרים העלולים להגביר את הסיכון לחלות בסוגי סרטן שונים . 
• מומלץ להמעיט באכילת מאכלים מטוגנים , בייחוד בשרים , בהם כאמור נוצרים גורמים מסרטנים , אך גם מוצרי טיגון אחרים מזרזים תהליכים בלתי רצויים בגוף . 
• מומלץ להעדיף כמנה אחרונה פרי עתיר בסיבים במקום ממתקים . 
• מומלץ להימנע משימוש בשומן מן החי ולהעדיף שימוש בשמן זית או שמן קנולה . 
• אם אתם צורכים אלכוהול , מומלץ לשתות עד כוסית אחת בלבד ליום . 
צריכה מרובה של אלכוהול עשויה להגביר את הסיכון לחלות בסוגי סרטן שונים . 
• מומלץ להמנע מחשיפה לשמש במיוחד בין השעות 16:00 - 10:00 , לחבוש כובע וביגוד מגן , לשהות בצל , ולהשתמש בנדיבות במסנן קרינה בעל מקדם הגנה של 15 ומעלה , גם כששוהים בצל . 
חשוב להרכיב משקפי שמש ולהרבות בשתיית מים . 
• מומלץ לא לעשן כלל . 
אם הנכם מעשנים , אל תעשנו ליד הילדים ובני המשפחה . 
גם כששוהים באוויר הפתוח קיימת חשיפה לעישון פסיבי העשויה לגרום לבעיות בדרכי הנשימה , שיעול , ליחה , כאבים בחזה , ירידה בתפקוד הריאות , זיהומים בדרכי הנשימה , ברונכיט , ולעליה בסיכון להתקפות אסטמה בקרב ילדים הסובלים מאסטמה . 
• מומלץ לשלב פעילות גופנית ביציאה לפיקניק , ולפני הארוחה לעודד את הילדים והמבוגרים להשתתף במשחק כלשהו , כגון ריצה קלה או הליכה מהירה בסביבה . 
בואו לדבר על זה בפורום תזונה וניקוי הגוף מרעלים ובפורום תזונה טבעית . 
פורסם לראשונה בתאריך 22 - 5 - 2006 
