התמודדות עם מצבי לחץ אצל מבוגריםלתחושות הלחץ והמתח המלוות אותנו בחיי היום יום כתוצאה מבעיות כמו עומס בעבודה , מחלת בן משפחה , קשיים כלכליים , פעולות טרור וכדומה נלווית לאחרונה גם הדאגה בשל המצב הבטחוני בגבול הצפון . 
למרות שאנשים שונים זה מזה בתגובותיהם למצבי לחץ , ישנם סימנים שכיחים למצבים אלה כמו ביטויי כעס וחוסר שקט , פעלתנות יתר , קושי להתרכז , עיסוק מתמיד בחששות או שינויי התנהגות אחרים . 
יש החשים דיכאון או עצבנות , דריכות יתר , או בהלה מכל גירוי . 
נציג מספר דרכים בהם תוכלו להשתמש להפגת תחושת הלחץ שלכם ושל אנשים הקרובים לכם . 
• כדאי לזכור ולהזכיר לקרובים לנו כי לכל אחד מאתנו כוחות נפשיים רבים , שגם אם איננו מודעים להם , הם מאפשרים לנו להפעיל מנגנוני התמודדות , שיעזרו לנו לתפקד בצורה תואמת יותר למצב . 
• מתן אישור שהתגובות טבעיות - סימני הלחץ והמתח יכולים , כשלעצמם לעורר חששות ורגשות בושה ואי נוחות . 
חשוב להדגיש שבמצבי דאגה , אלו הן תגובות טבעיות , משותפות לאנשים רבים , ושקרוב לוודאי תעבורנה עם חלוף הדאגה . 
• מתן אפשרות לדבר , לאוורר רגשות - חשוב לאפשר למי שחש במתח ובלחץ לדבר על דאגותיו . 
גם אם הוא מבקש לחזור על דברים שכבר סיפר ואמר , חשוב להקשיב לו . 
• מתן מידע מהימן הקשור למצב הלחץ - בין אם מדובר במצב בטחוני קשה , משבר משפחתי או בעיית בריאות , חשוב לתת מידע מהימן ואובייקטיבי , עד כמה שניתן , לגבי אותו מצב הגורם דאגה . 
ילדים זקוקים למידע המותאם לגילם וליכולת הבנתם , וכדאי להוסיף למידע גם היבטים המשרים ביטחון כמו שההורים והסביבה דואגים להם , אוהבים אותם , ויעשו כל מה שביכולתם על מנת לשמור עליהם ולא לפגוע בהם . 
• שמירה על אורח חיים רגיל - קיום סדר היום הרגיל יכול להקל על תחושת הקושי הקיימת במצבי לחץ . 
כדאי לעודד גם את מי שחש בלחץ להמשיך ולתפקד במסגרת העבודה , הלימודים או מטלות הבית . 
חשוב לשמור על כוחותינו הגופניים על - ידי שינה מספקת ואכילה מאוזנת . 
שמירה על היגיינה אישית ועל הופעה נאותה יכולים לשפר את ההרגשה הכללית . 
• הרפיית מתחים - תרגילי הרפייה יכולים לסייע בהקלת תחושת הלחץ , ומי שיודע לבצעם כדאי שיעשה זאת . 
גם עיסוי קל של שרירי העורף , או ליטוף הראש , הצוואר והידיים עשויים להרגיע ולהקל . 
ביצוע פעילות גופנית כמו הליכה , טיול או התעמלות וכן עיסוק בתחביבים עשויים אף הם לשפר את ההרגשה . 
• הסתייעות בחברים ובקרובי משפחה - כדאי לעיתים לגייס חברים או קרובי משפחה אחרים על מנת שיתמכו ויעודדו את מי שנמצא במצב לחץ קשה . 
לעיתים , אפשר להסתייע בהם , בעת הצורך , לשמירה על הילדים או לעריכת קניות . 
כיצד לסייע לילדים להתמודד עם מצבי לחץלילדים יש דאגות ולחצים מתוך עולמם שלהם : מקומם בחברת הילדים , הישגיהם בלימודים , מעברים ממקום מגורים לאחר , או ממסגרת לימודים אחת לשניה וכדומה . 
בנוסף , לילדים יש כשרון לחוש במתח , בדאגה ובחרדות הקיימים בסביבתם , ובקרב המבוגרים הקרובים להם . 
הדבר גורם לכך שמצבי לחץ המשפיעים על בני המשפחה הבוגרים , מגבירים גם את הדאגות שלהם . 
בהיעדר מידע או יכולת להבין את המצב , מפעילים הילדים את דמיונם , ועלולים לסבול מדמיונות מפחידים , שאינם תואמים את המציאות , ככל שהיא מאיימת . 
ילדים מבטאים את המתח שלהם באופן דומה לזה של המבוגרים . 
אי שקט , חוסר ריכוז או תגובות בכי וכעס קיצוניות הן תופעות שכיחות למצב . 
הם יכולים בנוסף גם לבטא את חרדתם על - ידי הידבקות להורים או סבל מפחדי לילה . 
הם יכולים גם לחזור ולהרטיב , או לסרב לאכול . 
נציג מספר דרכים שבהן תוכלו להשתמש על מנת לסייע לילדכם להתמודד עם תחושות המתח והדאגה : • הקשיבו לילדיכם כשהם מבקשים לשתף אתכם במחשבותיהם ובדאגותיהם , ועודדו אותם לבטא את רגשותיהם וחששותיהם . 
חשוב להגיד לילדים שתגובותיהם השונות למצב הן טבעיות , וילדים רבים מגיבים באופן דומה למצבי דאגה ולחץ . 
זאת , על מנת שלא יחושו בושה ואי נוחות שיגבירו עוד יותר את דאגותיהם . 
• הסבירו להם את המצב באופן אמין שיתאים להבנתם , ונסו לחזק את הרגשתם שהוריהם וגם הסביבה דואגים להם ויעשו כל מה שביכולתם על מנת לשמור עליהם ולמנוע מהם פגיעה . 
• עודדו את ילדיכם למלא את המטלות והמשימות שלהם הן בבית הספר , או בגן , והן בבית , ולקיים סדר יום רגיל , ככל שהדבר ניתן . 
קיום השגרה מגביר את תחושת הביטחון שלהם . 
• השהות במחיצתם של אנשים בוגרים , הקרובים להם , עשויה להעניק לילדים ביטחון . 
כדאי שלפחות אחד ההורים יקדיש מזמנו לילד החרד , יאפשר לו לדבר על פחדיו ורגשותיו , וירגיע אותו ככל הניתן . 
משחק משותף , קריאה בספר עם הילד או צפייה משותפת בתוכנית טלוויזיה מעניינת עשויים להסיח את דעתו של הילד מדאגותיו , לפחות לפרק זמן . 
• אם ילד סובל מפחדי לילה , והוא מתעורר , חשוב שלפחות אחד ההורים ישב ליד מיטתו , וירגיע אותו עד שיירדם . 
לא מומלץ לקחת את הילד למיטת הוריו . 
• אם ילד מגלה תופעות של תוקפנות פיזית או תובענות יתרה , חשוב לשים לו גבולות . 
צריך לאפשר לילדים לבטא את כעסם ואת תחושת חוסר האונים שלהם באופן מילולי או בציור , אך אין להתיר לילד להכות , ואין להיכנע לכל דרישה שלו . 
• ילדים רבים מגיבים היטב למגע פיזי חיובי מצד הוריהם או מצד קרובים אחרים . 
כדאי להרבות , ככל הניתן , ובהתאם לאופים של הילדים וצרכיהם , בלטיפות , בחיבוקים ובביטויי קרבה וחיבה אחרים , כי אלה מרגיעים ומשרים תחושת בטחון . 
• יש ילדים שאינם מוכנים לאכול כשהם במצב של חרדה או מתח חריפים . 
לא כדאי לנדנד לילד שאינו מוכן לאכול וודאי שלא להכריחו . 
כדאי לשכנעו לשתות . 
ילד בריא יאכל במידה מספקת , גם אם פחותה . 
באדיבות שירותי בריאות כללית . 
בואו לדבר על זה בפורום התמודדות עם מצבי מתח ולחץ . 
פורסם לראשונה בתאריך 17 - 7 - 2006 
