עדכון  אחרון  -  00:22  08/03/01  אוסלו  בלי  אשליות  מאת  מירון  בנבנשתי  מעטים  הם  הנושאים  המעסיקים  את  השיח  הציבורי  ,  שביחס  אליהם  שוררת  תמימות  דעים  .  
יוצא  מן  הכלל  הוא  נושא  אחד  ,  שזוכה  להסכמה  גורפת  ,  או  לפחות  להעדר  ויכוח  :  תהליך  אוסלו  נכשל  ,  והטעות  החמורה  שעשו  יוזמיו  תרמה  תרומה  מכרעת  למציאות  הנוכחית  .  
אלה  שהתנגדו  לו  מלכתחילה  והזהירו  מפני  סכנותיו  מדגישים  כמובן  את  נכונות  תחזיותיהם  ,  אבל  גם  תומכי  התהליך  -  ובעיקר  אלה  שראו  בו  פריצה  היסטורית  של  חומות  האיבה  -  אינם  ששים  להגן  עליו  ואף  מתנערים  ממנו  .  
בולטת  מבוכתם  של  יוזמי  התהליך  ,  ובעיקר  שתיקתם  של  תיאורטיקנים  ,  שעד  לא  מכבר  "  הוכיחו  "  את  ישימותו  של  תהליך  אוסלו  prefix=כ  "  דגם  ליישוב  סכסוכים  "  וניסחו  את  "  הטכניקה  "  המנצחת  של  ניהול  המו"מ  כמודל  חיקוי  לאחרים  :  "  אוסלו  -  נוסחה  לשלום  "  הוא  שם  ספרו  של  יאיר  הירשפלד  ,  תיאורטיקן  התהליך  וממשתתפיו  הבכירים  ,  שיצא  לאור  זמן  קצר  לפני  פרוץ  אינתיפאדת  אל  -  אקצה  .  
ואכן  ,  שתיקתם  ומבוכתם  של  מחוללי  אוסלו  מובנת  ,  ולא  משום  שיוזמתם  ופעילותם  התגלו  כטעות  ,  אלא  משום  שלא  נזהרו  בהסקת  מסקנות  ,  לא  ריסנו  את  יומרותיהם  ולא  ציננו  את  התלהבותם  של  אלה  שראו  באוסלו  את  תחילתו  של  עידן  השלום  הסופי  .  
מידת  הצדק  מחייבת  להדגיש  ,  שיוזמי  התהליך  לא  השלו  את  עצמם  שאוסלו  הביא  את  השלום  ,  אבל  הם  גם  לא  כיהו  בנלהבים  ,  שאצו  לפרש  אותו  כך  ,  ויותר  מאשר  הקונצפציה  של  אוסלו  קרסה  ,  התמוטטה  האשליה  שהתעוררה  בעקבותיה  .  
אפשר  לטעון  שהאשליה  היתה  חיונית  להצלחתו  של  התהליך  ,  שהרי  הוא  היה  מבוסס  על  טיפוח  תקווה  שהשלום  הוא  בהישג  יד  ,  אבל  מכאן  ועד  להצבת  נוסחאות  מתמטיות  לשלום  רחוקה  הדרך  .  
יוזמי  אוסלו  היו  צריכים  להכיר  בעובדה  ,  שלא  רק  הציפייה  לשלום  עשויה  להניע  את  התהליך  ,  אלא  גם  ציפייה  אחרת  לגמרי  :  של  אלה  שתמכו  באוסלו  משום  שהאמינו  שההסדרים  החדשים  יחליפו  את  השליטה  הישראלית  הישירה  -  זו  שהתמוטטה  באיניתיפאדה  הראשונה  -  ויכוננו  שליטה  עקיפה  ,  באמצעות  הרשות  הפלשתינית  .  
טיפוח  אקלים  פוליטי  בונה  אמון  ותקווה  התנגש  בניסיון  להשתמש  ביתרון  הכוח  הישראלי  ובמאמץ  להדק  את  השליטה  העקיפה  ,  שהותירה  את  מנגנון  הכיבוש  על  כנו  .  
בסופו  של  דבר  התמוטטו  שתי  האשליות  ,  ועמן  כל  התהליך  ,  ונחשפה  הבעייתיות  הבסיסית  של  אוסלו  :  זה  היה  ניסיון  להשליט  כללים  של  פתרון  סכסוכים  בינלאומיים  על  סכסוך  שבטי  ,  בין  -  קהילתי  .  
קשייו  של  ניסיון  זה  משתקפים  במאות  עמודי  הסכמים  נספחים  ,  וסעיפי  סעיפים  סותרים  ,  ועוד  יותר  -  במתווה  מטורפת  של  מפות  ואזורי  שליטה  ;  הר  ענקי  של  מסמכים  שאינם  יכולים  להכיל  ,  ואפילו  לא  להגדיר  ,  את  מתוות  היחסים  האינטימיים  שבין  קהילות  מעורבות  זו  בזו  ועוינות  זו  לזו  .  
ניסיון  אוסלו  החל  ברגע  היסטורי  מיוחד  במינו  ,  כאשר  מצוקותיהם  של  שני  הצדדים  כפו  עליהם  לחפש  דרך  שבה  יתעלו  את  הסכסוך  לתהליך  של  הידברות  .  
שני  הצדדים  קיבלו  עליהם  התחייבויות  שנתפשו  כבלתי  -  הפיכות  :  הישראלים  הכירו  בקיומו  של  קולקטיב  פלשתיני  והסכימו  לחלק  את  הארץ  ;  הפלשתינאים  התחייבו  לזנוח  את  הדרך  המהפכנית  ,  לדבוק  בתהליך  הדרגתי  ,  ובעיקר  לוותר  על  הנשק  החד  ביותר  שהיה  בידיהם  :  הענקת  לגיטימציה  ליישות  הציונית  ,  ומניעתה  .  
דברי  ימי  התהליך  היו  סדרה  עצובה  של  הזדמנויות  מוחמצות  ,  שהביאה  למציאות  הנוכחית  ,  שבה  רמטכ"ל  ישראלי  מגדיר  את  הרשות  הפלשתינית  prefix=כ  "  טרוריסטית  "  ,  דהיינו  יישות  לא  לגיטימית  ,  נפשעת  ,  ובכך  הוא  מעלה  באוב  את  התפישה  הישנה  בדבר  האי  לגיטימיות  של  הקולקטיב  הפלשתיני  שבחר  בה  .  
ואילו  יאסר  ערפאת  חוזר  בו  מן  התהליך  ההדרגתי  ,  מעמיד  את  עצמו  שוב  כלוחם  שחרור  מהפכני  ,  ומתיר  רטוריקה  רשמית  הכופרת  בלגיטימיות  של  היישות  הציונית  .  
במציאות  אלימה  זו  ,  אין  ספק  שתהליך  אוסלו  מת  ,  אבל  האחריות  לרציחתו  אינה  מוטלת  על  צד  אחד  בלבד  ,  וודאי  שלא  יהיה  צודק  להאשים  את  יוזמיו  -  ואפילו  לא  בנאיוויות  .  
זה  היה  ניסיון  הירואי  שסיכוייו  היו  קטנים  מלכתחילה  ,  אבל  יוזמיו  יכולים  להיות  גאים  במעשיהם  .  
הם  יכולים  להתנחם  בכך  ,  שתהליכים  היסטוריים  אינם  בני  אדם  ,  שמתים  ונקברים  ,  אלא  זרם  אירועים  שאי  אפשר  להפסיק  בהבל  פה  את  הרצף  שלהם  .  
אף  אם  תהליך  אוסלו  מת  ,  תוצאותיו  חיות  וקיימות  .  
כשיתגברו  מצוקותיהם  של  שני  הצדדים  הם  יחזרו  לתהליך  ,  שיהיה  דומה  ,  בקוויו  הכלליים  ,  לאוסלו  .  
אלא  שהפעם  יהיה  להם  ממה  ללמוד  ,  והם  ינהלו  אותו  בלי  אשליות  .  
