עדכון  אחרון  -  02:56  02/03/01  המשטרה  הקימה  המחסום  רק  15  דקות  לפני  הפיגוע  מאת  דוד  רטנר  ושרון  גל  כלבתו  הפצועה  של  ההרוג  ,  קלוד  קנאפ  ,  אתמול  בזירת  הפיגוע  תצלום  :  אוריאל  סיני  בפיגוע  התפוצצות  מטען  חבלה  בתוך  מונית  טרנזיט  שנסעה  אתמול  בכביש  65  בוואדי  ערה  ,  נהרג  אדם  אחד  ונפצעו  9  .  
הפיצוץ  אירע  מעט  לפני  14:00  באמצע  צומת  מי  -  עמי  ,  קילומטר  מערבית  לצומת  אום  אל  -  פחם  .  
ההרוג  הוא  קלוד  כנפו  ,  בן  27  מטבריה  .  
בתוך  המונית  היו  בעת  הפיצוץ  10  נוסעים  .  
שני  אנשי  כוחות  הביטחון  נפצעו  בניסיון  לעצור  את  המחבל  .  
המחבל  מאושפז  בבית  החולים  רמב"ם  תחת  אבטחה  .  
לדברי  מפכ"ל  המשטרה  רב  -  ניצב  שלמה  אהרושינסקי  ,  היו  במונית  שהיתה  בדרכה  ממסוף  ארלוזורוב  בת"א  לטבריה  שלושה  פלשתינאים  ,  אזרח  ירדני  אחד  ושאר  הנוסעים  היו  ישראלים  .  
במחוז  הצפוני  של  המשטרה  התקבלה  התרעה  על  פיגוע  אפשרי  רק  כרבע  שעה  לפני  שאירע  הפיצוץ  במונית  .  
למרות  ההתראה  הקצרה  הוצבו  כמה  מחסומים  בצירים  ראשיים  בסמוך  לקו  התפר  ובוואדי  ערה  .  
ההתרעה  שהתקבלה  במשטרה  היתה  כללית  -  ללא  תיאור  של  המחבל  או  מיקום  ספציפי  שבו  התכוון  לפוצץ  את  המטען  .  
הנחיית  גורמי  הביטחון  היתה  להציב  מחסומים  כדי  למנוע  את  בריחתו  של  המחבל  לשטחי  הרשות  הפלשתינית  ,  מסר  גורם  בכיר  במחוז  הצפוני  .  
מהשוואה  בין  עדויות  אזרחים  שהיו  במקום  ברגע  הפיצוץ  ובין  גרסאות  המשטרה  עולה  כי  המחוז  הצפוני  של  המשטרה  ומרחב  עמקים  ותחנת  עירון  בפרט  ,  לא  היו  מיודעים  בכל  הפרטים  על  מיקום  ותנועת  המחבל  עם  המטען  .  
בתחילה  מסרה  המשטרה  כי  היה  לה  מידע  על  תנועה  של  אדם  חשוד  כמחבל  מכיוון  ת"א  צפונה  ושהמחסום  בבן  -  עמי  היה  חלק  ממחסומי  הפתע  שהמשטרה  מקימה  כשיש  התרעות  .  
אולם  לאחר  שהתרבו  העדויות  על  מרדף  אחרי  המכונית  אישרה  המשטרה  כי  התבצע  מעקב  אחרי  המונית  .  
הגג  בחלקה  האחורי  של  המונית  נקרע  מעצמת  הפיצוץ  והחלונות  התנפצו  .  
דקות  ספורות  אחרי  הפיצוץ  הגיע  למקום  צוות  מהמרכז  הרפואי  באום  אל  -  פחם  שנתן  טיפול  ראשוני  לפצועים  .  
כוחות  משטרה  שהגיעו  למקום  חסמו  לשעות  ארוכות  את  וואדי  ערה  לתנועה  .  
הפצועים  קל  פונו  מיידית  לבתי  החולים  אך  פינוי  הפצועים  קשה  יותר  שנלכדו  במונית  התעכב  עקב  חשש  של  המשטרה  כי  במונית  טמונים  עוד  מטענים  .  
מעדותו  של  דניאל  גרויסר  ,  בן  ,  22  נהג  משאית  המובילה  צבעים  שנסע  מאחורי  המונית  עולה  כי  המונית  נעצרה  בצורה  מאולתרת  ע"י  כוחות  הביטחון  :  "  נסענו  לאט  "  ,  מספר  גרויסר  ,  "  פתאום  הגיע  מאחור  רכב  אזרחי  שנסע  בפראות  (  טויוטה  לבנה  )  ,  עקף  על  השוליים  ויצר  מחסום  על  נתיב  אחד  וממנו  קפצו  שני  אנשים  .  
אחד  ניגש  אל  דלת  נהג  המונית  ,  נכנס  כנראה  לבקש  תעודת  זהות  ואז  אירע  הפיצוץ  "  .  
אחת  הפצועות  ,  מאיה  סבג  ,  סיפרה  בבית  החולים  כי  היא  זוכרת  גבר  ערבי  שישב  מאחוריה  ודיבר  בפלאפון  .  
"  אחרי  שהשוטר  עלה  למונית  ויקש  לראות  תעודת  זהות  היה  פיצוץ  .  
כולם  נשכבו  על  הרצפה  ואני  קפצתי  מהחלון  וניסיתי  לברוח  "  ,  סיפרה  .  
ניצב  אליק  רון  ,  מפקד  המחוז  הצפוני  שהגיע  למקום  הפיצוץ  אמר  שמקום  הפיצוץ  מקרי  .  
"  מדובר  במונית  שעובדת  בקו  קבוע  ורובם  המוחלט  של  הנוסעים  היה  תמים  "  ,  אמר  רון  ,  "  עובדה  שזאת  אוכלוסייה  מעורבת  של  יהודים  וערבים  שתמיד  משתמשים  בשירותי  המוניות  בקו  הזה  "  .  
משטרת  המחוז  הצפוני  הוציאה  צו  איסור  פרסום  על  זהות  ההרוג  או  גודל  וטיב  המטען  ברכב  .  
