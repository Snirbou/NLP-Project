עדכון  אחרון  -  02:56  05/03/01  קונצרט  טרם  היות  החטא  הקדמון  מאת  נעם  בן  זאב  התזמורת  הקאמרית  הישראלית  .  
עודד  זהבי  מגיש  מיצירות  יוזף  היידן  .  
סולנים  :  מיכל  טל  ,  פסנתר  ;  צבי  פלסר  ,  צ'לו  .  
מנצח  :  מנחם  נבנהויז  .  
מוזיאון  תל  אביב  הכרת  תודה  על  עצם  קיומו  בעולם  הזה  -  עם  התחושה  הזאת  כלפי  יוזף  היידן  יצא  הקהל  בתום  הקונצרט  שהוקדש  ליצירותיו  .  
הצלילים  המשגעים  של  סימפוניה  מס'  88  -  לעולם  אקספרימנטליים  ומפתיעים  ושופעי  הומור  -  ליוו  את  היציאה  מהאולם  .  
היידן  ,  בתקופה  זו  של  הלחנת  הסימפוניה  כבר  מלחין  מנוסה  יותר  מכל  בני  דורו  ,  לא  היה  מסוגל  להזדקן  במחשבתו  המוסיקלית  .  
מעבדת  הניסויים  הקומפוזיטורית  שלו  ,  בה  יצר  ועיצב  במו  ידיו  ז'אנרים  וסגנונות  כבר  ארבעים  שנה  קודם  לכן  ,  לא  פסקה  לעבוד  ,  והתוצאות  זהרו  באותה  ראשוניות  של  מי  שנאמר  עליו  שנולד  לפני  היות  החטא  הקדמון  .  
נקל  להבין  למה  בחר  זהבי  להציג  את  היידן  :  גם  הוא  שופע  הומור  והפתעות  ,  טומן  פחים  בבדיחות  כמעט  פרטיות  ,  ובמקום  לדבר  על  המובן  מאליו  מחדד  את  אוזני  מאזיניו  בהצביעו  על  הלא  צפוי  .  
בקונצרט  זה  עזרו  לו  מבצעים  נהדרים  ,  שופעי  הומור  :  מיכל  טל  בנגינה  סוחפת  של  הקונצ'רטו  הקרקסי  לפסנתר  ברה  מז'ור  ;  הצ'לן  צבי  פלסר  ברגישות  רבה  בקונצ'רטו  המעמיק  ,  גם  הוא  ברה  מז'ור  ;  והמנצח  מנחם  נבנהויז  ,  שהיה  בכל  מקום  גם  בליווי  הקונצ'רטי  וגם  בסימפוניה  וידע  לרפרף  על  המוסיקה  האצילית  -  קלסית  -  דרמתית  לא  פחות  מלהעמיק  בפרקים  האקספרסיוויים  .  
התזמורת  ,  מצדה  ,  הוכיחה  שוב  :  כשכיף  לנגן  אז  מנגנים  טוב  .  
