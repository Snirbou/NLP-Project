עדכון  אחרון  -  02:55  02/03/01  חוק  דרעי  נכנס  לתוקפו  :  תשעה  אסירים  שוחררו  מאת  ברוך  קרא  ועדת  השחרורים  שליד  שירות  בתי  הסוהר  החליטה  אתמול  ,  יום  כניסת  החוק  החדש  לשחרור  מוקדם  של  אסירים  (  חוק  דרעי  )  ,  לשחרר  9  אסירים  שסיימו  לרצות  מחצית  מעונשם  .  
בסך  הכל  עמדו  אתמול  בפני  הוועדה  29  אסירים  ,  שכבר  ריצו  מחצית  ממאסרם  ,  ושרשאים  לבקש  את  שחרורם  לפי  סעיף  הרטרואקטיוויות  בחוק  החדש  .  
מתוך  23  האסירים  ,  שעמדו  אתמול  בפני  ועדת  השחרורים  של  גוש  המרכז  בשב"ס  ,  הסכימה  הוועדה  לשחרר  שישה  אסירים  עליהם  נגזרו  משבעה  חודשים  עד  שלוש  שנים  .  
הוועדה  דחתה  את  דיונם  של  שלושה  מהאסירים  בשבוע  אחד  ודחתה  את  דיונם  של  חמישה  מהאסירים  עד  שימציאו  תוכנית  שיקום  ,  ודחתה  לחלוטין  בקשתם  של  ארבעה  .  
שישה  אסירים  מכלא  שאטה  ,  שריצו  מחצית  מתקופת  מאסרם  ,  עמדו  אתמול  בפני  ועדת  השחרורים  .  
הוועדה  החליטה  לשחרר  שלושה  מהם  ,  דחתה  בקשה  של  שניים  נוספים  ,  והחליטה  לשחרר  אסיר  נוסף  ,  אך  רק  לאחר  שיסיים  שני  שלישים  מתקופת  מאסרו  .  
בעניינם  של  חמישה  מהאסירים  ,  קבע  יו"ר  הוועדה  באופן  תקדימי  כי  אף  שהם  עומדים  בקריטריונים  של  שחרור  מוקדם  -  התנהגות  טובה  וחוסר  מסוכנות  לציבור  -  הוא  אינו  מוצא  לנכון  לשחררם  בתום  מחצית  מממאסרם  וקורא  להם  לשוב  ולעמוד  בפני  הוועדה  עם  תום  ריצוי  שני  שלישים  ממאסרם  (  כפי  שקובע  החוק  המקורי  )  .  הוועדה  השתמשה  בסמכותה  זו  ,  לאחר  שהחליטה  כי  מאסירים  אלה  היא  דורשת  הוכחה  כי  אכן  בכוונתם  וביכולתם  להשתקם  ,  בעיקר  אלה  שכבר  שוחררו  בעבר  מבתי  כלא  וחזרו  לסורם  .  
ממסמך  שהגיע  לידי  "  הארץ  "  ,  בעניין  שחרורו  המוקדם  של  אסיר  המרצה  עונש  של  שנה  וחצי  על  עבירות  אלימות  אפשר  ללמוד  על  המבוכה  של  ועדת  השחרורים  .  
הוועדה  לא  היתה  בטוחה  אם  אסיר  יכול  להשתחרר  לאור  החוק  החדש  ,  בשל  חומרת  העבירה  .  
בסופו  של  דבר  ,  החליט  יו"ר  הוועדה  לשחרר  את  האסיר  רק  בתום  תקופת  שני  שלישים  ממאסרו  ,  כפי  שקובע  החוק  הישן  .  
החלטה  זו  מלמדת  גם  על  הנורמות  הקשוחות  ,  שקובעות  בימים  אלה  ועדות  השחרורים  ,  בדיונים  לאחר  מחצית  מתקופת  המאסר  ,  לעומת  הדרישות  בדיונים  לאחר  שני  שלישים  מהתקופה  .  
משה  ריינפלד  מוסיף  :  היועץ  המשפטי  לממשלה  אליקים  רובינשטיין  ביקש  אתמול  מבג"ץ  לדחות  את  עתירתה  של  התנועה  לאיכות  השלטון  לבטל  את  החוק  לשחרור  מוקדם  של  אסירים  המכונה  "  חוק  דרעי  "  .  
הדיון  בעתירה  יתקיים  ביום  ב'  לפני  השופטים  אהרן  ברק  ,  שלמה  לוין  ויצחק  זמיר  .  
בהודעה  שמסר  אתמול  לבג"ץ  טוען  רובינשטיין  כי  אמנם  הוא  עצמו  התנגד  יחד  עם  הממשלה  היוצאת  לחקיקת  החוק  בנימוק  שכאשר  יש  פער  רב  מדי  ,  חמישים  אחוז  ,  בין  עונש  המאסר  שנגזר  על  העבריין  לבין  העונש  שהוא  מרצה  בפועל  נפגע  אמון  הציבור  בלשטון  החוק  ובאכיפתו  .  
אבל  לאחר  שהכנסת  לא  קיבלה  את  עמדתו  והחליטה  לאשר  את  החוק  ,  יכול  בג"ץ  לבטלו  רק  אם  הוא  בלתי  חוקתי  .  
אחת  הטענות  שהעלתה  התנועה  לאיכות  השלטון  הייתה  כי  החוק  הוא  בלתי  חוקתי  במידה  המצדיקה  את  ביטולו  ,  משום  שהוא  פוגע  בזכויותיהם  של  קורבנות  העבריינים  .  
