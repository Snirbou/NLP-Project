עדכון  אחרון  -  16:53  04/03/01  זימונים  לבית  משפט  לא  הגיעו  ליעדם  בגלל  המצב  הביטחוני  מאת  איריס  ברעם  חסן  אבו  עסידה  ,  תושב  לוד  ,  וסולימן  אסענא  ,  מהישוב  הבדווי  לקייה  שבנגב  ,  החשודים  בגניבות  כלי  רכב  ,  לא  הגיעו  למשפטם  בבית  משפט  השלום  באשקלון  .  
זאת  ,  משום  שהזימונים  שנשלחו  לביתם  הוחזרו  על  ידי  עובדי  מערכת  בתי  המשפט  ,  בטענה  כי  "  בעקבות  המצב  הביטחוני  לא  ניתן  לבצע  מסירות  כתבי  דין  באזורים  עוינים  אלה  "  .  
לפני  כשבועיים  הוגשו  כתבי  אישום  נגד  עסידה  ואסענא  ,  החשודים  במספר  מקרים  של  גניבת  מכוניות  .  
משפטם  של  השניים  היה  אמור  להתקיים  ביום  רביעי  בפני  שופט  בית  משפט  השלום  באשקלון  ,  חיים  נחמיאס  .  
הנאשמים  לא  הגיעו  לדיון  ,  וכשעה  לאחר  המועד  הנקוב  ,  הציגה  התובעת  המשטרתית  ,  עו"ד  ענת  יהב  ,  בפני  השופט  את  שני  הזימונים  שנשלחו  להם  אך  הוחזרו  לשולח  .  
יהב  ביקשה  מהשופט  להורות  על  הבאת  הזימונים  ליעדם  .  
השופט  חיים  נחמיאס  אמר  בתגובה  :  "  נדהמתי  לגלות  שאישורי  המסירה  חזרו  ללא  ביצוע  "  .  
