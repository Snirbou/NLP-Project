עדכון  אחרון  -  03:13  04/03/01  שר  פלשתינאי  :  האינתיפאדה  תוכננה  לאחר  כישלון  קמפ  דייוויד  מאת  דני  רובינשטיין  והסוכנויות  שר  התקשורת  הפלשתיני  עימאד  אל  -  פלוג'י  אומר  כי  האינתיפאדה  נגד  ישראל  לא  היתה  ספונטנית  ,  אלא  תוכננה  בעקבות  כישלון  השיחות  בקמפ  דייוויד  ביולי  .  
דבריו  סותרים  למעשה  את  הטענה  כי  ההתפרצויות  האלימות  של  פלשתינאים  היו  ספונטניות  .  
לדבריו  ,  זו  טעות  לחשוב  שהאינתיפאדה  הוצתה  בעקבות  ביקורו  מעורר  המחלוקת  של  ראש  הממשלה  הנבחר  אריאל  שרון  בהר  הבית  בספטמבר  .  
פלוג'י  אמר  שההתקוממות  תוכננה  מאז  חזרתו  של  יו"ר  הרשות  הפלשתינית  ,  יאסר  ערפאת  ,  משיחות  קמפ  דייוויד  ,  שם  דחה  את  הצעותיו  של  נשיא  ארה"ב  לשעבר  ,  ביל  קלינטון  .  
פלוג'י  לא  פירט  את  התוכנית  ולא  מסר  מי  היה  מעורב  בהגייתה  .  
הוא  הוסיף  כי  אש"ף  משקם  את  הפלגים  הלוחמניים  שלו  כדי  להסלים  את  המאבק  בישראל  .  
דבריו  של  עוררו  רוגז  רב  בהנהגה  הפלשתינית  .  
דברים  אלה  עומדים  בסתירה  לעמדה  הרשמית  של  הדוברים  הפלשתינים  הטוענים  כל  הזמן  שההתפרצות  האלימה  בגדה  ובעזה  היא  תגובה  עממית  וספונטנית  לכיבוש  המתמשך  .  
פלוג'י  דיבר  בפני  המונים  במחנה  הפליטים  עין  אל  -  חילווה  שליד  צידון  בלבנון  ודבריו  כללו  גם  איומים  לחזור  למאבק  המזוין  של  אש"ף  משנים  קודמות  ;  "  הזעם  הפלשתיני  יכה  בתל  אביב  ובכל  מטר  מאדמת  פלשתין  הכבושה...  לא  יהיה  לישראל  לילה  בטוח  אחד  "  ,  אמר  פלוג'י  .  
בעבר  היה  פלוג'י  אחד  הבולטים  בהנהגת  החמאס  בעזה  .  
אולם  תקופה  קצרה  אחרי  כינון  הרשות  הפלשתינית  הוא  עזב  את  תנועתו  ועבר  לתמוך  בשלטון  החדש  .  
בתמורה  לכך  מינה  אותו  ערפאת  לחבר  קבינט  .  
בציבור  הפלשתיני  לא  ראו  זאת  בעין  יפה  ודיברו  על  כך  שערפאת  מצליח  לקנות  פעילי  חמאס  אופורטיוניסטים  .  
עם  זאת  ,  דבריו  של  פלוג'י  משקפים  הלכי  רוח  הנפוצים  עתה  גם  בין  חברי  ההנהגה  .  
ערפאת  ,  לעומת  זאת  ,  אומר  בימים  האחרונים  דברים  הפוכים  .  
בשבוע  שעבר  הוא  שהה  ימים  אחדים  ברמאללה  ונפגש  עם  רבים  מראשי  הציבור  בגדה  המערבית  .  
מכיוון  שהיה  זה  ביקור  ראשון  של  ערפאת  ברמאללה  מאז  פרוץ  האינתיפאדה  ,  בחנו  כולם  כל  תנועה  שלו  והקשיבו  לכל  מילה  .  
הוא  היה  במצב  רוח  טוב  והסביר  שלהנהגה  הפלשתינית  לא  היתה  שום  ברירה  ;  לדבריו  ,  ההתקוממות  היא  ביטוי  אמיתי  של  תסכול  ומרירות  וההנהגה  מצטרפת  לכך  .  
ערפאת  יודע  כמובן  שאלה  ימים  קשים  מאד  ,  אבל  העתיד  נראה  לו  מבטיח  .  
לישראל  לא  תהיה  ברירה  אלא  לבוא  לשולחן  המשא  ומתן  ,  אחרי  תקופת  שרון  ,  עם  הצעות  טובות  יותר  ,  אמר  .  
