עדכון  אחרון  -  03:53  06/03/01  שרון  יציג  מחר  את  ממשלתו  ;  המפד"ל  וגשר  לא  מצטרפות  לקואליציה  מאת  יוסי  ורטר  נדב  שרגאי  וגדעון  אלון  ראש  הממשלה  הנבחר  ,  אריאל  שרון  ,  מתכוון  להציג  מחר  אחר  הצהריים  את  ממשלתו  בפני  הכנסת  .  
אתמול  מנתה  הקואליציה  בראשות  שרון  67  ח"כים  :  העבודה  ,  הליכוד  ,  ש"ס  ,  ישראל  ביתנו  וישראל  בעלייה  .  
סיעת  האיחוד  הלאומי  ,  בראשות  רחבעם  זאבי  ,  עדיין  ממתינה  להבהרות  אחרונות  משרון  לפני  שתצטרף  לממשלה  .  
ח"כ  דליה  רבין  -  פילוסוף  ,  המייצגת  סיעת  יחיד  ,  אמורה  לחתום  היום  על  הסכם  קואליציוני  שבו  יובטח  מינוייה  לסגנית  שר  הביטחון  .  
היום  אמורים  להיחתם  הסכמים  קואליציוניים  גם  עם  סיעת  המרכז  לשעבר  ,  המייצגת  חמישה  ח"כים  ,  ועם  סיעת  יהדות  התורה  ,  המייצגת  אף  היא  חמישה  ח"כים  .  
אם  לא  יחולו  שינויים  של  הרגע  האחרון  ,  סיעות  המפד"ל  וגשר  לא  ייכללו  בממשלה  .  
שרון  מתח  אתמול  ביקורת  על  המפד"ל  ,  בגלל  סירובה  להצטרף  לממשלתו  אם  לא  יוענק  לה  תפקיד  מנכ"ל  משרד  הדתות  ,  בנוסף  לכל  מה  שהציע  לה  הליכוד  .  
בעקבות  התעקשותה  של  המפד"ל  ,  ולאחר  מגעים  טלפוניים  קדחתניים  בלילה  שבין  יום  ראשון  לשני  בין  שרון  ואנשיו  לראשי  המפד"ל  ,  הודיע  שרון  אתמול  כי  החליט  למסור  את  תיק  הבינוי  והשיכון  שהובטח  ליצחק  לוי  ,  ליו"ר  ישראל  בעלייה  ,  נתן  שרנסקי  .  
עם  זאת  ,  המפד"ל  תתמוך  בממשלה  בעת  הצגתה  בכנסת  ,  מחר  .  
גורמים  במפד"ל  ובליכוד  ניסו  אמש  למצוא  דרכים  ורעיונות  לפתרון  המשבר  .  
בכירים  בליכוד  אמרו  כי  ייתכן  שהיום  יתקיימו  מגעים  בין  נציגי  הליכוד  למפד"ל  ,  בניסיון  לאפשר  בכל  זאת  את  כניסת  המפד"ל  לממשלה  .  
לדברי  אישים  בליכוד  ,  רק  ויתור  של  שרון  על  אחד  התיקים  המרכזיים  שנותרו  בידי  הליכוד  -  חינוך  או  משפטים  -  יוכל  להכניס  את  המפד"ל  לממשלה  .  
משבר  המפד"ל  פתר  את  המשבר  המתמשך  עם  ישראל  בעליה  ,  שאיימה  שלא  להצטרף  לממשלה  ;  ישראל  בעלייה  אף  נתנה  אתמול  את  הסכמתה  לכך  שנציג  מאגודת  ישראל  יכהן  כסגן  שר  במשרד  השיכון  .  
שרון  הודיע  אתמול  לראש  סיעת  גשר  ,  דוד  לוי  ,  כי  אין  באפשרותו  למנותו  לשר  ביצועי  והציע  לו  תפקיד  של  שר  בלי  תיק  .  
לוי  אמר  לשרון  כי  לא  יכהן  בממשלה  כה  גדולה  ,  כשר  בלי  תיק  .  
"  אם  לא  יתאפשר  לי  לתרום  ,  לא  אצטרף  לממשלה  רק  כדי  לחמם  כיסא  "  ,  אמר  לוי  לעיתונאים  בצאתו  מהפגישה  עם  אריאל  שרון  .  
אמש  התקיימה  פגישה  מסכמת  בין  הליכוד  לעבודה  בעניינים  קואליציוניים  שטרם  סוכמו  .  
בפגישה  סוכם  ראשות  ועדת  חוץ  וביטחון  תהיה  ברוטציה  בידי  הליכוד  והעבודה  .  
בשנה  ורבע  הקרובות  יעמוד  בראשה  נציג  הליכוד  ולאחר  מכן  ,  אם  הקואליציה  הנוכחית  תחזיק  מעמד  ,  נציג  העבודה  ,  ח"כ  חיים  רמון  .  
נציגי  הליכוד  אמרו  בפגישה  כי  הם  נוטים  להשאיר  את  ראשות  הוועדה  בחלקה  הראשון  של  הרוטציה  ,  בידיו  של  היו"ר  הנוכחי  ,  מרידור  .  
בכנסת  נערכים  לקראת  הצגת  הממשלה  החדשה  הצפויה  מחר  אחר  הצהריים  .  
כאלף  איש  הוזמנו  לטקס  ,  שייערך  במעמד  נשיא  המדינה  משה  קצב  .  
