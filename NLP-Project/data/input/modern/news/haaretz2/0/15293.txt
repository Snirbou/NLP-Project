עדכון  אחרון  -  02:32  05/03/01  כמעט  כל  השוטרים  יעסקו  מהיום  בביטחון  השוטף  מאת  עמוס  הראל  וניקול  קראו  חיילי  מג"ב  בודקים  מכונית  פלשתינית  ,  במקום  הפיגוע  בנתניה  .  
במערכת  הביטחון  מייחסים  אמינות  לאיומי  החמאס  לבצע  פיגועים  נוספים  תצלום  :  רויטרס  הכוננות  הגבוהה  של  כוחות  הביטחון  תימשך  בימים  הקרובים  ,  בשל  ההתרעות  בדבר  כוונתם  של  ארגונים  פלשתיניים  לבצע  פיגועים  בתחומי  ישראל  .  
מפכ"ל  המשטרה  ,  רב  ניצב  שלמה  אהרונישקי  ,  קבע  אמש  בתום  התייעצות  בלשכתו  שמעתה  ועד  להודעה  חדשה  תעסוק  המשטרה  ,  רובה  ככולה  ,  בביטחון  השוטף  -  ולכן  נושאים  כגון  הלחימה  בפשיעה  יידחקו  בחלקם  הצידה  .  
סגל  הפיקוד  הבכיר  של  המשטרה  החליט  שהחל  מהיום  בבוקר  ועד  להודעה  חדשה  יעבדו  כל  השוטרים  שממלאים  תפקידים  מבצעיים  במשמרות  של  12  שעות  ביממה  .  
כן  הוחלט  שתינתן  עדיפות  לפעילות  ביטחון  שוטף  ,  בדגש  על  מרכזי  הערים  וריכוזי  קהל  ;  שוטרים  שממלאים  עבודות  משרדיות  ותפקידים  מינהליים  יופנו  לתגבור  ;  חלק  מהכוחות  העוסקים  בלחימה  בפשיעה  ,  בבילוש  ובחקירות  יופנו  גם  כן  לטובת  פעילות  ביטחון  שוטף  ;  הכשרתם  של  חלק  מהשוטרים  תפסק  ;  מתנדבי  המשמר  האזרחי  ייצאו  לתגבור  בשטח  ;  תימשך  הפעילות  המוגברת  הכוללת  סיורים  במחסומים  לרבות  בקו  התפר  ;  תימשך  הפעילות  לאיתור  פלשתינאים  השוהים  בישראל  שלא  כחוק  ,  תוך  מתן  דגש  על  מעסיקיהם  ועל  אלה  שמאפשרים  להם  ללון  בתחומי  המדינה  .  
אהרונישקי  הדגיש  אתמול  שהוא  מצדד  בכך  שכל  האירועים  המתוכננים  לחג  הפורים  ייערכו  כמתוכנן  ,  ולשם  כך  תתוגבר  גם  ההיערכות  המשטרתית  בשטח  .  
עם  זאת  קרא  המפכ"ל  לציבור  לגלות  עירנות  ואיפוק  .  
צה"ל  נענה  לפניית  המשטרה  ויעביר  בתקופה  הקרובה  מאות  חיילים  למשימות  אבטחה  בקו  התפר  .  
במערכת  הביטחון  מייחסים  אמינות  לאיומי  החמאס  לבצע  סדרת  פיגועי  התאבדות  בישראל  ,  עם  השבעת  ממשלת  שרון  .  
קיים  גם  מידע  על  תוכניות  דומות  של  ארגונים  פלשתיניים  נוספים  ובראשם  הג'יהאד  האיסלאמי  .  
בעקבות  הפיגוע  ,  הוחלט  במערכת  הביטחון  על  צעדים  נוספים  .  
הכוחות  בגדה  המערבית  קיבלו  הנחיות  להגביר  את  הסיורים  מצדו  המזרחי  של  הקו  הירוק  ולשפר  את  האכיפה  ,  בניסיון  למנוע  כניסת  פלשתינאים  .  
עד  היום  ,  למרות  הסגר  ,  נטה  צה"ל  להעלים  עין  מכניסת  פלשתינאים  מהגדה  ומיעט  בהפעלת  כוחות  לסיכולה  .  
למרות  חג  הקורבן  המוסלמי  החל  היום  ,  לא  תאפשר  מערכת  הביטחון  הקלות  לפלשתינאים  .  
אתמול  הותרה  יציאתם  של  כמה  מאות  מתושבי  הגדה  לירדן  .  
אולם  ,  הסגר  והכתר  הפנימי  הנוקשה  בשטחים  יישארו  בעינם  ,  בשל  גל  הפיגועים  .  
