עדכון  אחרון  -  04:19  01/03/01  ברק  מכנס  התייעצות  בעניין  עתיקות  הר  הבית  מאת  נדב  שרגאי  ראש  הממשלה  אהוד  ברק  מכנס  היום  בלשכתו  התייעצות  דחופה  ,  לנוכח  ידיעות  על  חידוש  עבודות  של  הוואקף  בהר  הבית  ופגיעה  בעתיקות  .  
בדיון  ישתתפו  נציגי  היועץ  המשפטי  לממשלה  ,  רשות  העתיקות  ,  מערכת  הביטחון  והמשרד  לביטחון  פנים  .  
הישיבה  זומנה  בעקבות  עבודות  שביצע  הוואקף  בשבועיים  האחרונים  במקביל  לחומה  המזרחית  של  מתחם  הר  הבית  ,  סמוך  לשער  הכניסה  וגרם  המדרגות  המובילים  למסגד  התת  קרקעי  באורוות  שלמה  .  
העבודות  בוצעו  ללא  היתר  וללא  פיקוח  של  רשות  העתיקות  ,  המנועה  זה  חודשים  ארוכים  מפעילות  בהר  .  
במהלך  העבודות  נגס  דחפור  בקרקע  ובשרידים  עתיקים  שהיו  סמוכים  לפנים  החומה  המזרחית  של  הר  הבית  ,  הסיר  שרידים  עתיקים  וחשף  שתי  קשתות  במקביל  לחומה  המזרחית  ,  שטיבן  לא  ברור  .  
אחת  ההשערות  היא  שהעבודות  נועדו  להרחיב  עוד  את  שערי  הכניסה  למסגד  באורוות  שלמה  ,  באמצעות  פריצת  קשת  תת  קרקעית  נוספת  בשורת  הקשתות  הצפונית  ביותר  באורוות  שלמה  .  
שתיים  מן  הקשתות  בשורת  הקשתות  הזאת  נפרצו  בסוף  1999  והפכו  לשער  הכניסה  למסגד  באורוות  שלמה  .  
עוד  שתי  קשתות  שהוואקף  ניסה  אז  לפרוץ  ,  כדי  להתקין  פתח  כניסה  עוד  יותר  גדול  ,  נאטמו  על  ידי  הוואקף  ,  בהוראת  ראש  הממשלה  ברק  .  
לפני  ימים  אחדים  שיגרה  רשות  העתיקות  מכתב  לראש  הממשלה  ,  שבו  מחאה  חריפה  על  הנעשה  בהר  ,  תוך  ציון  העובדה  שהדרג  המדיני  מונע  ממנה  לפעול  כדי  להביא  להפסקת  הנזק  הארכיאולוגי  .  
דוברת  רשות  העתיקות  סירבה  להתייחס  למכתב  .  
ממשרד  ראש  הממשלה  נמסר  אתמול  ,  כי  המשרד  לביטחון  פנים  אחראי  על  הנעשה  בהר  ,  אולם  בגלל  רגישות  העניין  מכנס  ראש  הממשלה  התייעצות  מיוחדת  .  
הרב  זלמן  קורן  ,  החוקר  זה  שנים  את  גבולות  הר  הבית  ,  סבור  כי  במקום  שבו  פעל  בשבועיים  האחרונים  הדחפור  -  היכן  שנחשפו  שתי  הקשתות  לאורך  החומה  המזרחית  ,  ונראה  גם  עמוד  עתיק  הבנוי  כנראה  אבנים  הרודיאניות  -  עברה  כנראה  החומה  המזרחית  המקורית  של  מתחם  הר  הבית  ,  לפני  שהורדוס  הרחיב  את  גבולות  המתחם  .  
הדברים  כלולים  בתצהיר  שהוגש  אתמול  לבג"ץ  בעניין  עבודת  הוואקף  החדשה  ,  במסגרת  עתירת  "  נאמני  הר  הבית  "  נגד  המדינה  בסוגיית  החפירות  בהר  .  
נמשך  הוויכוח  בעניין  המנהרה  התת  קרקעית  בין  אורוות  שלמה  לאל  אקצא  הקדומה  .  
המדינה  מכחישה  זאת  בתצהירים  לבג"ץ  ,  בהסתמך  על  בדיקות  מפקדי  המשטרה  וצוות  הבדיקה  בראשות  ד"ר  עמי  גלוסקא  .  
אבל  לבג"ץ  הוגשה  תמונה  שמראה  ,  לטענת  "  הוועד  למניעת  הרס  עתיקות  הר  הבית  "  ,  חפירה  שהוואקף  ביצע  לפני  כחודש  ,  במסגרת  תוכניתו  לחיבור  החלל  התת  קרקעי  בין  אל  אקצא  הקדומה  לאורוות  שלמה  .  
