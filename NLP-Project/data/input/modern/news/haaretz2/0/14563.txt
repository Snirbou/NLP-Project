עדכון  אחרון  -  22:35  01/03/01  זהירות  מפרובוקציה  מאת  זאב  שיף  את  תשובתו  של  יאסר  ערפאת  לקולין  פאואל  ,  שקרא  להפסקת  האלימות  ,  קיבל  מזכיר  המדינה  בשתי  התקפות  פלשתיניות  על  כלי  רכב  אזרחיים  ישראליים  בעת  ששהה  ברמאללה  .  
אותו  ארגון  פלשתיני  שסיפק  את  השמירה  הביטחונית  על  פאואל  בביקורו  אחראי  גם  לירי  הזה  .  
יום  אחרי  ביקורו  של  פאואל  באו  שתי  התקפות  נוספות  על  כלי  רכב  ישראליים  .  
המסר  לאמריקאים  :  אם  לא  תשנו  את  סדר  העדיפות  שלכם  אשר  למקומו  של  הסכסוך  הישראלי  -  הפלשתיני  בסדר  היום  שלכם  ,  תגיעו  לכך  באמצעות  הידרדרות  אזורית  .  
הפלשתינאים  יביאו  את  המזרח  התיכון  אליכם  .  
ביקורו  של  פאואל  באזור  היה  צומת  מדיני  ראשון  בתקופת  המעבר  הנוכחית  .  
הצומת  הבא  הוא  ועידת  הפסגה  של  מנהיגי  ערב  ,  האמורה  להתכנס  בסוף  מארס  בירדן  .  
לוועידה  זו  רוצה  ערפאת  לבוא  ,  כמו  שבא  לוועידת  הפסגה  הערבית  הקודמת  בקהיר  ולוועידת  המדינות  המוסלמיות  בקטאר  ,  במעמד  של  גיבור  ערבי  המגן  על  קודשי  האיסלאם  ,  אך  גם  כמסכן  המוכה  על  ידי  הכובש  הישראלי  .  
מבחינתו  היה  טוב  אם  שרון  יאשר  פעולה  תוקפנית  במיוחד  נגד  הפלשתינאים  .  
כך  יהיה  אפשר  לגייס  את  העולם  הערבי  .  
זו  לכן  תקופה  המועדת  לפרובוקציות  ,  וחשוב  לישראל  לשמור  על  ערנות  כדי  לא  ליפול  בפח  של  ערפאת  .  
הזהירות  חשובה  במיוחד  על  רקע  כניסת  ממשלת  שרון  וההצעות  האופרטיוויות  החדשות  של  צה"ל  המתבלטות  בנוקשותן  .  
משפסק  המשא  ומתן  עם  הפלשתינאים  התחושה  בצמרת  צה"ל  היא  ,  שאפשר  ,  וגם  צריך  ,  להגביר  את  הלחץ  כתגובה  על  האלימות  הפלשתינית  .  
על  תקיפת  כלי  רכב  אזרחיים  מתוך  מכוניות  פלשתיניות  רוצים  להגיב  באיסור  על  תנועת  כלי  רכב  פלשתיניים  ,  למעט  אוטובוסים  או  נסיעת  משפחות  במכונית  פרטית  .  
לתגובה  כזאת  יש  היגיון  מבצעי  מסוים  ,  אך  לא  להצעה  שהעלו  באגף  המבצעים  ,  להתחיל  בכרסום  בשטחי  A  הנמצאים  בשליטת  הרשות  הפלשתינית  .  
זהו  מהלך  צבאי  שיתואר  כפלישה  ישראלית  ויזמין  לחץ  בינלאומי  ובין  -  ערבי  .  
ביום  שבו  ביקר  פאואל  ברמאללה  התפרסמה  הידיעה  ,  כי  אמנה  מונא  ,  הפלשתינאית  הצעירה  שפיתתה  באמצעות  האינטרנט  את  הנער  אופיר  רחום  להיכנס  למלכודת  ,  ולהירצח  בידי  אנשי  התנזים  ,  הודתה  במעשה  .  
עכשיו  ,  כשידועה  זהות  הרוצחים  ושולחיהם  ,  יש  להשלים  את  הפעולה  במאסרם  או  בפגיעה  ישירה  בהם  .  
חקירתה  של  מונא  מלמדת  ,  שדבקותם  של  החוקרים  מביאה  בדרך  כלל  תוצאות  ,  ולשם  כך  אין  צורך  בעינויים  .  
אך  לא  תמיד  עוזרת  דבקות  החוקרים  ,  ודבר  זה  שימש  לפני  זמן  מה  נושא  לדיון  עם  היועץ  המשפטי  לממשלה  ,  אליקים  רובינשטיין  .  
את  הדיון  ביקש  סגן  שר  הביטחון  ,  אפרים  סנה  ,  והוא  בא  אליו  עם  ראש  אגף  החקירות  של  השב"כ  והיועץ  המשפטי  של  השירות  .  
השיחה  התמקדה  במאמצי  חיזבאללה  לבצע  בישראל  מעשה  טרור  מאסיווי  ובצורך  הדחוף  לגלות  את  התשתית  הלוגיסטית  שהארגון  הקים  בישראל  .  
הבקשה  היתה  להתיר  מראש  חקירה  נוקשה  יותר  (  לא  עינויים  )  ,  תוך  כדי  פיקוח  .  
רובינשטיין  סירב  .  
קודם  תחקרו  ואחר  נראה  ,  אמר  .  
ראש  אגף  החקירות  השיב  :  תודה  ,  איני  רוצה  שתזכו  אותי  בדיעבד  !  
מבחינה  משפטית  צודק  רובינשטיין  ,  שאינו  רוצה  להיות  שותף  מראש  לחקירות  ,  אך  מבחינה  עניינית  מקבלים  החוקר  ואיש  חיזבאללה  יחס  משפטי  שווה  .  
אל  לנו  לשכוח  ,  שמדובר  בארגון  הרוצח  את  שבוייו  .  
האם  כך  מתגוננים  מפני  הטרור  ,  או  שזו  בדיחה  משפטית  ?  
