עדכון  אחרון  -  23:18  05/03/01  קצה  של  מפלגה  פרישתם  של  אמנון  ליפקין  -  שחק  ואורי  סביר  מהחיים  הפוליטיים  מסמנת  ,  למעשה  ,  את  קצה  של  מפלגת  המרכז  .  
גם  אלמלא  הפרישה  ,  קשה  למצוא  הצדקה  ,  פוליטית  או  אחרת  ,  לקיומה  של  המפלגה  .  
בבסיס  הקמתה  עמדה  שאיפתם  העזה  של  ארבעה  פוליטיקאים  -  דן  מרידור  ,  רוני  מילוא  ,  יצחק  מרדכי  ואמנון  ליפקין  -  שחק  -  להתמודד  על  ראשות  הממשלה  .  
השניים  הראשונים  עזבו  לשם  כך  את  הליכוד  ,  ביתם  האידיאולוגי  (  שהם  חוזרים  אליו  עתה  בקלות  )  ;  מרדכי  ,  אלוף  במיל  '  ,  פרש  ממנו  לאחר  שהות  קצרה  ;  ואילו  ליפקין  -  שחק  ,  שחישב  ומצא  כי  סיכוייו  להצטרף  במקום  טוב  למפלגת  העבודה  נמוכים  -  צנח  היישר  מתפקיד  הרמטכ"ל  למפלגת  המרכז  ,  מצויד  בהבטחה  "  להחזיר  לאנשים  את  החיוך  "  .  
אל  הארבעה  האלה  ,  שהציגו  לציבור  מצע  עמום  ,  שהוגדר  בפיהם  בחגיגיות  "  הדרך  "  ,  ורובו  ככולו  התמקד  במאבק  אישי  נגד  בנימין  נתניהו  ,  הצטרפו  גם  אנשי  ימין  וגם  יונים  מובהקות  מהעבודה  ,  כדליה  רבין  -  פילוסוף  ואורי  סביר  .  
מפלגת  המרכז  הצטיירה  ,  ערב  בחירות  '  ,  99  לא  כתנועה  פוליטית  הנבנית  מן  הציבור  (  אפילו  לא  ממגזר  מסוים  ,  כמפלגות  חדשות  אחרות  )  ,  אלא  כמועדון  אופורטוניסטי  להתמודדות  אינסטנט  על  ראשות  הממשלה  .  
ההוכחה  הטובה  ביותר  לכך  נמצאה  בהתקפלותם  של  מילוא  ומרידור  הוותיקים  והמנוסים  בפני  תוצאות  הסקרים  ,  שהעניקו  למרדכי  יתרון  בולט  .  
ההחלטה  להצטרף  ,  ברגע  האחרון  ,  לברק  (  וגם  זאת  רק  בגלל  הסקרים  )  חיסלה  למעשה  את  המפלגה  :  סניפיה  המדולדלים  ממילא  נסגרו  ,  ופעיליה  חזרו  לליכוד  ולעבודה  .  
שורשיה  הפגומים  של  מפלגת  המרכז  ,  מיום  הקמתה  ועד  תחילת  התמסמסותה  ,  נעוצים  בשיטת  הבחירה  הישירה  לראשות  הממשלה  ,  שהפכה  את  ההתמודדות  על  התפקיד  הקשה  והאחראי  ביותר  בצמרת  ההנהגה  לתחרות  פופוליסטית  ,  שהדימוי  התקשורתי  קובע  בה  יותר  מכל  עניין  אחר  .  
צמיחתם  של  גופים  מלאכותיים  ,  כמו  מפלגת  המרכז  או  הדרך  השלישית  שנעלמה  לפניה  ,  אף  החריפה  את  הנזק  הגדול  ממילא  שגרמה  השיטה  .  
מפלגות  אלה  ,  שהציעו  לכאורה  במה  רחבה  לימין  ולשמאל  ,  יונים  ונצים  ,  סוציאליסטים  וחסידי  השוק  החופשי  גם  יחד  -  כירסמו  בכוחן  של  שתי  המפלגות  הגדולות  ,  טישטשו  את  ההבדלים  בין  שמאל  לימין  ,  התהדרו  בסיסמאות  אחדות  מרגיעות  ומצועצעות  והחלישו  את  השיח  הפוליטי  החיוני  לכל  דמוקרטיה  .  
עם  סתימת  הגולל  על  מפלגת  המרכז  ,  והבאתו  של  החוק  שיחזיר  את  הבחירה  בפתק  אחד  להצבעה  בקריאה  שנייה  ושלישית  -  אפשר  לקוות  ,  כי  תיבלם  גם  ההתפוררות  ,  ולא  יהיה  עוד  מקום  להתארגנות  פוליטית  מדומה  .  
חברי  הכנסת  של  מפלגת  המרכז  חייבים  לכל  הפחות  לסייע  בהצבעתם  להסרת  המפגע  שבשיטת  הבחירה  הישירה  לראש  הממשלה  .  
