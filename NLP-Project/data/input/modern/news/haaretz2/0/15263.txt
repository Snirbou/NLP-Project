עדכון  אחרון  -  10:48  05/03/01  שחק  וסביר  פורשים  מהפוליטיקה  ;  תפקיד  סגנית  שר  הביטחון  הוצע  לדליה  רבין  מאת  יוסי  ורטר  דליה  רבין  פילוסוף  .  
שוקלת  את  ההצעה  בחיוב  תצלום  ארכיון  :  חן  אלב  יו"ר  מפלגת  המרכז  ,  השר  אמנון  ליפקין  -  שחק  ,  וחבר  סיעתו  אורי  סביר  ,  עומדים  להתפטר  השבוע  מן  הכנסת  ולפרוש  מהחיים  הפוליטיים  .  
שחק  מתכוון  להיכנס  לעסקים  ,  בעוד  שסביר  יחזור  כנראה  לכהן  כנשיא  מרכז  פרס  לשלום  ,  תפקיד  שמילא  לפני  היבחרו  לכנסת  בבחירות  99  '  .  התפטרותם  מהכנסת  של  השניים  הנמנים  עם  האגף  השמאלי  בסיעת  המרכז  ,  שהתפרקה  בשבוע  שעבר  ,  תחליש  את  כוחה  של  האופוזיציה  מצד  שמאל  ,  ותכניס  לכנסת  שני  ח"כים  המזוהים  עם  הימין  ,  שיתמכו  בממשלת  שרון  :  מנכ"ל  המשרד  לאיכות  הסביבה  לשעבר  ,  נחמה  רונן  ,  וחבר  הכנסת  לשעבר  מהליכוד  ,  דוד  מגן  .  
רונן  ומגן  מקורבים  לח"כ  דן  מרידור  ,  שיהיה  ,  לאחר  התפטרותו  של  שחק  ,  בכיר  פליטי  סיעת  המרכז  המקורית  .  
סיעת  המרכז  עתידה  להצטרף  לקואליציה  של  שרון  ולממשלתו  ,  והיא  עשויה  לשגר  שני  שרים  לממשלה  :  מרידור  ואולי  גם  רוני  מילוא  .  
ראש  הממשלה  הנבחר  ,  אריאל  שרון  ,  כבר  הציע  למרידור  להצטרף  לממשלה  כשר  במשרד  רה"מ  לענייני  השירותים  החשאיים  .  
מרידור  טרם  השיב  על  ההצעה  הזאת  .  
ככל  הידוע  ביקש  מרידור  משרון  את  תיק  המשפטים  ,  אך  שרון  מתכוון  למוסרו  לח"כ  ציפי  ליבני  מהליכוד  .  
ההערכה  בליכוד  היא  כי  אם  מרידור  יקבל  סמכויות  נוספות  לתפקיד  כשר  לענייני  השירותים  החשאיים  ,  הוא  ייעתר  להצעת  שרון  .  
לא  ברור  באיזה  משרד  יכהן  רוני  מילוא  ,  אם  יהיה  שר  .  
גם  ח"כ  דליה  רבין  פילוסוף  ,  שהקימה  בשבוע  שעבר  את  סיעת  "  הדרך  החדשה  "  ,  עם  שחק  וסביר  ,  עתידה  להצטרף  לממשלת  האחדות  .  
שר  הביטחון  המיועד  ,  בנימין  בן  אליעזר  ,  הציע  לה  לכהן  כסגניתו  .  
הצעתו  נמסרה  לח  "  כית  על  דעתו  של  שרון  .  
היא  אמרה  אמש  שהיא  שוקלת  את  ההצעה  בחיוב  .  
רבין  מצטרפת  כסיעת  יחיד  למפלגת  העבודה  .  
המהלך  של  הקמת  הסיעה  הנפרדת  עם  שחק  וסביר  ,  נועד  מלכתחילה  לאפשר  לרבין  לשמש  סיעת  יחיד  .  
הח"כ  השישי  של  מפלגת  המרכז  המקורית  ,  יצחק  מרדכי  ,  ממתין  להכרעת  דינו  ,  שתינתן  כנראה  מחר  .  
אם  מרדכי  יזוכה  ,  הוא  עשוי  לבקש  את  תפקיד  הנציג  הבכיר  של  הסיעה  בממשלה  ,  לאחר  שנאלץ  לעזוב  את  תפקידו  כיו"ר  מפלגת  המרכז  לפני  כשנה  ,  בגלל  משפטו  .  
אם  יורשע  ויעזוב  את  הכנסת  ,  יכנס  במקומו  איש  הליכוד  לשעבר  ,  יחיאל  לסרי  .  
שחק  אמר  אמש  בערוץ  השני  ,  כי  מרגע  שהגיע  למסקנה  שאין  ביכולתו  להשפיע  בדרכו  ועל  פי  אמונתו  ,  הוא  החליט  לפרוש  מהחיים  הפוליטיים  .  
הוא  ציין  כי  יכול  היה  להתמנות  לשר  בממשלתו  של  שרון  ובתנאים  מסוימים  ,  יכול  היה  אפילו  להתמנות  לשר  ביטחון  ,  אך  לא  הסכים  להצטרף  למפלגת  העבודה  כדי  לקבל  את  התיק  מטעמה  .  
שרון  נפגש  עם  שחק  לפני  כשבועיים  וביקשו  להישאר  במערכת  הפוליטית  כיו"ר  מפלגת  המרכז  ולהצטרף  כשר  לממשלה  שלו  .  
סביר  אמר  אמש  בערוץ  הראשון  ,  שהוא  פורש  בגלל  אכזבתו  מהמערכת  הפוליטית  .  
"  הפוליטיקה  הגיעה  לשפל  בלתי  נסבל  ,  כמעט  כמו  הפוליטיקה  האיטלקית  "  ,  אמר  סביר  .  
הוא  הביע  תסכול  מכך  שכחבר  כנסת  אין  לו  כל  השפעה  על  התהליך  המדיני  ,  והאשים  את  הפוליטיקאים  באי  אמירת  אמת  .  
"  הפוליטיקה  השלטת  היא  פוליטיקה  של  העדר  אמינות  ,  אופורטוניזם  וחובבנות  .  
רבים  וטובים  נקלעים  לכך  בעל  כורחם  ,  כדי  לשרוד  את  המסגרות  הקיימות  "  .  
ח"כ  מוסי  רז  (  מרצ  )  קרא  אתמול  לשחק  ולסביר  לא  לפרוש  מהכנסת  .  
"  לא  ייתכן  שאדריכלי  אוסלו  וטאבה  ,  שנלחמו  למען  השלום  ,  יפנו  שני  כיסאות  בכנסת  לתומכי  שרון  .  
לא  סביר  שאנשי  המרכז  ישחקו  את  כוחו  של  מחנה  השלום  "  ,  אמר  .  
