עדכון  אחרון  -  22:02  03/03/01  מפלגת  השורה  השנייה  מפלגת  העבודה  בחרה  שלשום  את  מועמדיה  לחברות  בממשלתו  של  אריאל  שרון  .  
בתוך  חודש  ,  מאז  הבחירות  לראשות  הממשלה  ,  חל  שינוי  מרחיק  לכת  בהרכב  הצמרת  שתייצג  אותה  בממשלה  .  
שלושת  האישים  שהחזיקו  בתיקים  הבכירים  בממשלה  הקודמת  -  ראש  הממשלה  ושר  הביטחון  אהוד  ברק  ,  שר  החוץ  שלמה  בן  עמי  ושר  האוצר  אברהם  שוחט  -  ויתרו  על  סיכוייהם  לכהן  בממשלת  שרון  ,  וכך  גם  השרים  חיים  רמון  ויוסי  ביילין  ויו"ר  הכנסת  אברהם  בורג  .  
השפעה  מהותית  תיוודע  להישגו  של  בנימין  בן  אליעזר  ,  שנבחר  על  ידי  מרכז  המפלגה  לייצגה  כשר  הביטחון  .  
בן  אליעזר  הוכיח  שוב  כי  רב  כוחו  כפוליטיקאי  .  
בתפקידיו  הממשלתיים  עד  כה  ,  בממשלות  רבין  וברק  ,  לא  הרשים  ,  אף  שתמרוניו  הפוליטיים  הביאו  אותו  ממפלגה  שולית  אחת  (  תמ"י  של  אהרון  אבו  -  חצירא  בבחירות  1981  )  לאחרת  (  יחד  של  עזר  ויצמן  בבחירות  1984  )  וממנה  לאחת  הגדולות  .  
כמו  כל  שר  חדש  ,  יהיה  בן  אליעזר  ראוי  לאשראי  ,  מרגע  כניסתו  לתפקידו  ,  אך  לא  ברקע  הצבאי  האפור  שלו  ולא  במסלולו  הפוליטי  ההפכפך  לא  גלומה  תקווה  גדולה  להצלחה  .  
הפקדת  תיק  הביטחון  בידי  בן  אליעזר  משקפת  פיחות  במעמדו  של  שר  הביטחון  .  
בממשלות  ישראל  כבר  ישבו  שרי  ביטחון  חלשים  ,  אך  מעולם  לא  נכנס  שר  ביטחון  לתפקידו  בנקודת  שפל  כזו  ,  כנציג  השורה  השנייה  של  המפלגה  השנייה  בממשלה  ,  באופן  הסותר  את  הטיעון  העיקרי  בעד  הצטרפות  העבודה  לממשלת  שרון  .  
טיעון  זה  ,  בהמשך  לחשש  שביסוד  קו  התעמולה  נגד  שרון  במערכת  הבחירות  ,  היה  הצורך  להשגיח  מבפנים  על  ראש  הממשלה  .  
ברגיל  ,  על  שר  הביטחון  לפקח  מטעם  הממשלה  על  הצבא  ;  הפעם  ,  מפאת  נפיצותו  של  המצב  ועברו  של  שרון  ,  חיוני  לא  פחות  הפיקוח  של  שר  הביטחון  על  ראש  הממשלה  .  
פיקוח  זה  ,  ולצדו  ההגנה  על  שלטון  החוק  ,  יכול  בדוחק  להצדיק  את  קבלת  מרותו  של  שרון  ומניעת  לכתה  של  העבודה  לאופוזיציה  ,  כפי  שאפשר  לפרש  את  צו  הבוחר  .  
בלי  תיק  המשפטים  ,  בהשפעתו  על  מינוי  היועץ  המשפטי  לממשלה  ושופטי  בית  המשפט  העליון  ,  נותר  תיק  הביטחון  מעוז  אחרון  .  
עדיפותו  המוצהרת  של  בן  אליעזר  בעיני  שרון  מעוררת  ספקות  כבדים  ,  האומנם  יצליח  בכך  ,  או  רק  ישתף  פעולה  עם  הקו  הלוחמני  של  שרון  ושל  הרמטכ"ל  שאול  מופז  .  
המיעוט  שהצביע  לראשות  הממשלה  בעד  ברק  ונגד  שרון  השלים  ,  לכל  היותר  ,  עם  כהונת  ברק  כשר  הביטחון  של  שרון  .  
בן  אליעזר  ,  שאינו  מנהיג  מפלגתו  ואף  לא  שותף  שכוחו  קרוב  לזה  של  שרון  ,  אינו  יכול  להיחשב  נציג  מובהק  של  מיעוט  זה  .  
לנוכח  סכנות  ההסלמה  ,  אל  מול  הפלשתינאים  ובצפון  ,  להחרפת  ההתשה  או  למלחמה  נרחבת  ,  אין  ערוך  לנכונות  שר  הביטחון  לנקוט  עמדה  עצמאית  ;  זאת  ערובה  חיונית  למניעת  מהדורה  נוספת  של  ההסכמה  הרת  -  האסון  במשולש  שחולל  את  מלחמת  לבנון  -  ראש  הממשלה  מנחם  בגין  ,  שר  הביטחון  שרון  והרמטכ"ל  רפאל  איתן  .  
שר  ביטחון  המשועבד  לראש  הממשלה  וחלש  מכדי  לכפות  את  מרותו  על  הרמטכ"ל  לא  יועיל  לשולחיו  ולכפופים  לו  .  
