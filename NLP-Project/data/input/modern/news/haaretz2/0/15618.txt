עדכון  אחרון  -  03:40  06/03/01  קואליציה  /  יוסי  ורטר  אריק  בישל  דייסה  ,  ולמי  לא  נשאר  ?  
אריק  בישל  דייסה  .  
חילק  לשמעון  ,  חילק  לפואד  ,  חילק  לאיווט  ,  חילק  לנתן  ,  חילק  לאלי  ,  חילק  למאיר  ,  ולמי  לא  נשאר  ?  
-  לדוד  .  
"  דוד  שלנו  "  ,  בפיו  של  אריאל  שרון  .  
אתמול  נכנס  ללשכתו  הזמנית  של  שרון  בכנסת  ,  ויצא  משם  כלעומת  שבא  :  ללא  תיק  .  
בחודש  האחרון  ישב  דוד  לוי  בביתו  ועקב  משם  אחר  המו"מ  הקואליציוני  .  
הוא  קרא  בעיתונים  כיצד  התיקים  מחולקים  לשחקנים  הקואליציונים  כמו  קלפים  בקאזינו  ,  ואת  שמו  לא  ראה  בין  המוטבים  .  
הוא  קרא  על  המשרד  המיועד  לו  ,  לשיתוף  פעולה  אזורי  ,  אך  אפילו  תיק  מדומה  זה  לא  הוצע  לו  מעולם  ,  אלא  מעל  דפי  העיתון  .  
פגישתם  של  לוי  ושרון  נקבעה  לשעה  2  אחר  הצהריים  .  
קודם  לכן  ישב  לוי  עם  מקורבו  ,  הח"כ  הטרי  מוטי  משעני  ,  ועם  אחיו  ,  ח"כ  מקסים  לוי  ,  במזנון  הכנסת  .  
כשקם  מכסאו  ללכת  לפגישה  ,  העיר  יוסי  שריד  שישב  בשולחן  הסמוך  :  "  אני  ,  עם  כל  המצביעים  שלי  ,  לא  מצליח  להסתדר  והוא  ,  ללא  מצביעים  ,  תמיד  מסתדר  כל  כך  טוב  "  .  
הנוכחים  הינהנו  -  למרות  שלכל  היה  ברור  כי  השלל  כבר  חולק  .  
המחשבה  שלוי  ייצא  בלי  כלום  היתה  בגדר  כפירה  בעיקר  .  
לאחר  רבע  שעה  התברר  כי  מה  שנתניהו  וברק  לא  העזו  לעשות  ,  עשה  שרון  .  
"  דוד  "  ,  הוא  קידם  אותו  במאור  פנים  ,  "  אני  מאוד  רוצה  אותך  לידי  בממשלה  ,  אבל  אין  לי  תפקיד  בשבילך  "  .  
לוי  נשאל  אתמול  אם  הוא  מאוכזב  משרון  ונאנח  ארוכות  .  
ביוני  '  ,  96  כש  בנימין  נתניהו  הקים  ממשלה  והשאיר  את  שרון  ליד  הטלפון  בחווה  ,  נשכב  לוי  על  הגדר  למען  חברו  הוותיק  .  
הוא  איים  בהתפטרות  וכפה  על  נתניהו  ועל  יעקב  נאמן  לתפור  לשרון  תיק  כבד  -  משקל  ,  התשתיות  הלאומיות  .  
שרון  נכנס  לממשלה  באיחור  של  כשלושה  שבועות  ,  לאחר  שלוש  שנים  הפך  ליו"ר  הזמני  של  הליכוד  ,  ומקץ  שנה  וחצי  נבחר  לראש  ממשלה  .  
אלמלא  לוי  ,  שרון  היה  מסיים  את  הקריירה  הפוליטית  שלו  לפני  חמש  שנים  ,  כמגדל  כבשים  .  
לוי  קיווה  אתמול  לפגוש  את  אריק  הסנטימנטלי  ,  אך  נתקל  בשרון  החשבונאי  .  
החישוב  של  שרון  היה  קר  :  הסיעה  הקטנה  ביותר  ,  שאינה  מייצגת  בוחרים  ,  מקבלת  הכי  מעט  .  
חד  וחלק  .  
רגשות  הוא  שומר  לתשדירי  התעמולה  .  
גם  המפד"ל  נדהמה  לגלות  אתמול  כי  שרון  ,  מבלי  שהצהיר  על  כך  ,  אינו  לחיץ  ואינו  סחיט  .  
לילה  שלם  הוא  בילה  בהפצרות  טלפוניות  עם  ראשי  המפד"ל  ,  שהתעקשו  על  מינוי  מנכ"ל  שלהם  במשרד  הדתות  .  
עד  שהחליט  לחתוך  .  
גם  כאן  השיקול  שלו  היה  רציונלי  :  בוחרי  המפד"ל  לעולם  לא  יתמכו  במועמד  השמאל  .  
העולים  ,  לעומתם  ,  הם  ציבור  הפכפך  שמשנה  את  דפוסי  הצבעתו  מדי  מערכת  בחירות  .  
כשנאלץ  להכריע  ,  העדיף  שרון  את  הבחירות  הבאות  על  פני  אלה  שהיו  .  
נתן  שרנסקי  -  שהשכיל  לחזור  בו  ברגע  האחרון  מאיומיו  להשאר  מחוץ  לממשלה  אם  לא  יקבל  את  תיק  הפנים  -  זכה  בסלסלה  מלאה  תופינים  :  תיק  הבינוי  והשיכון  ,  שכבר  שכן  לבטח  בכיסו  של  יצחק  לוי  ,  ותיק  העלייה  והקליטה  לחברו  ,  יולי  אדלשטיין  .  
איווט  ליברמן  ,  ראש  מפלגת  העולים  השנייה  בכנסת  ,  שמייצג  ארבעה  מנדטים  בלבד  ,  קיבל  משרון  את  תיק  התשתיות  .  
כדי  שירגיש  טוב  ונעים  בממשלה  ולא  יתגעגע  יותר  מדי  לנתניהו  .  
המפד"ל  ,  שתיאבונה  העצום  לכיבודים  היה  שקול  רק  לחובבנות  שבה  היא  ניהלה  את  המו"מ  מול  שרון  ,  תצטרך  להמתין  לזמנים  טובים  יותר  .  
הממשלה  ששרון  יציג  מחר  בכנסת  -  אם  לא  יחולו  בה  שינויים  במהלך  היום  -  מזכירה  את  הממשלה  שהציג  אהוד  ברק  ביולי  99  '  :  גם  ממשלת  ברק  ,  שכללה  75  ח"כים  ,  לא  היתה  אמורה  ליפול  אף  פעם  ,  כפי  שהטיטאניק  לא  היתה  יכולה  לטבוע  .  
הצרימות  הפנימיות  בממשלת  ברק  נתגלו  בתוך  זמן  קצר  :  יהדות  התורה  והמשחן  ,  ש"ס  ומרצ  ,  הימין  והתהליך  המדיני  ,  ומעל  לכל  ,  אהוד  ברק  עצמו  .  
לשרון  יש  הניסיון  שלא  היה  לברק  ,  אך  יש  לו  גם  את  מפלגת  העבודה  ואת  שמעון  פרס  ,  ואת  מתנגדי  האחדות  בעבודה  שאורבים  בחוץ  ,  ואת  שלושת  חברי  סיעת  גשר  וחמשת  חברי  המפד"ל  .  
יבוא  יום  והוא  יזדקק  לכל  קול  כדי  לעבור  הצבעות  ,  ואז  ,  כמו  תמיד  ,  יהיה  מעניין  .  
