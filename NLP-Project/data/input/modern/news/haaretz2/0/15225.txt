עדכון  אחרון  -  01:59  05/03/01  קסלמן  יועצים  :  בענף  ההיי  -  טק  קיים  מחסור  בעובדים  היוצרים  שיתוף  פעולה  בין  ארגונים  על  אף  שהמשבר  בענף  ההיי  -  טק  מיתן  את  הביקוש  לעובדים  ברוב  המקצועות  ,  בתחום  אחד  המחסור  בעובדים  נותר  כפי  שהיה  ,  וממשיך  במגמת  החרפה  -  כך  אומרות  ורד  מנור  וענת  אביטל  מחברת  קסלמן  יועצים  ;  מדובר  בעובדים  המסוגלים  לשתף  פעולה  באופן  הדוק  עם  גורמים  בתוך  הארגון  ,  ובו  בזמן  עם  גורמים  בארגון  חיצוני  עמם  הם  באים  במגע  כחלק  מתפקידם  ,  בין  אם  כאנשי  מכירות  ובין  אם  כמהנדסים  .  
לדבריהן  ,  ניהול  עסקים  באמצעות  האינטרנט  (  e-Bussiness  )  אינו  מתבסס  רק  על  טכנולוגיה  מתקדמת  ,  אלא  גם  על  תרבות  של  שיתוף  פעולה  בארגון  ,  שהיא  הבסיס  להצלחת  חברות  שנכנסו  למסחר  האלקטרוני  .  
"  כדי  להשיג  תוצאות  טובות  בתחום  המסחר  האלקטרוני  ,  חברה  אינה  יכולה  להסתמך  רק  על  עצמה  ולהתמקד  רק  בתחום  בו  היא  פעילה  ,  אלא  עליה  לשתף  פעולה  עם  חברה  אחרת  ,  ולעתים  קרובות  עם  יותר  מחברה  אחת  "  ,  אומרות  מנור  ואביטל  .  
השתיים  מצביעות  ,  לדוגמא  ,  על  חברה  המפעילה  פורטל  ומשתפת  פעולה  עם  גורם  העוסק  בלוגיסטיקה  ,  או  חברה  שעיסוקה  תקשורת  סלולרית  ,  שיכולה  להשיג  תוצאות  נאות  אם  תשתף  פעולה  עם  אחד  הבנקים  ,  לצורך  שיווק  שירותים  בנקאיים  .  
"  חברות  שנכנסות  למסחר  אלקטרוני  זקוקות  לעובדים  עם  תמהיל  אחר  של  כישורים  ומיומנויות  ,  ואולי  גם  בעלי  תרבות  ארגונית  קצת  שונה  "  ,  אומרות  השתיים  .  
"  מדובר  בעובדים  המסוגלים  ליצור  את  שיתוף  הפעולה  בין  שני  ארגונים  שהאינטרס  העסקי  שלהם  משותף  ,  וגם  לדאוג  ששיתוף  הפעולה  יתקיים  לאורך  זמן  "  .  
לדבריהן  ,  קיים  קושי  להשיג  כוח  אדם  המצויד  בתכונות  אלה  ,  מאחר  שישראל  נחשבת  למדינה  שקשה  ליישם  בה  תרבות  של  שיתוף  פעולה  בין  ארגונים  .  
"  הישראלים  הם  חשדניים  יותר  מעמיתיהם  האמריקאים  והם  טיפוסים  סוליסטיים  ,  הרבה  יותר  מעמיתיהם  באירופה  "  ,  אומרות  מנור  ואביטל  .  
לדבריהן  ,  הפתרון  לנקודות  תורפה  אלה  של  העובד  הישראלי  הוא  גיוס  עובדים  ,  שבמהלכו  מגדירים  את  פרופיל  העובדים  שהארגון  חפץ  בהם  :  אנשים  המסוגלים  לעבוד  בתרבות  של  שיתוף  פעולה  .  
בעניין  זה  ,  מנור  ואביטל  מציעות  להנהלת  הארגון  להיעזר  בחברות  מקצועיות  לאבחון  מיומנויות  של  מועמדים  לעבודה  .  
מנור  ואביטל  אומרות  שבארגונים  העוסקים  במסחר  באינטרנט  ,  קבלת  ההחלטות  אמורה  להיות  מהירה  ,  שהרי  הם  חשופים  ללקוחות  24  שעות  ביממה  .  
התקשורת  הפנימית  בארגון  והתקשורת  בין  הארגונים  שיצרו  שיתוף  הפעולה  אמורה  להישמר  ,  וברמה  גבוהה  .  
"  במצב  כזה  קשה  יותר  לשמר  עובדים  ולמנוע  את  עזיבתם  התכופה  ,  מאחר  שעובדים  אלה  חשופים  כל  העת  לשותפים  החיצוניים  ,  אותם  בעלי  הברית  של  החברה  המעסיקה  אותם  "  ,  הן  אומרות  .  
לדבריהן  ,  האינטראקציה  ההדוקה  יותר  בקרב  הארגונים  העוסקים  במסחר  אלקטרוני  והפיכת  הגבולות  ביניהם  לנזילים  יותר  משפיעים  על  העובדים  :  הם  עשויים  להתפתות  בקלות  יחסית  לעבור  ממעסיקם  הנוכחי  למעסיקם  הבא  ,  עמו  הם  באים  במגע  יום  -  יומי  ,  ושבו  הם  רואים  כמעט  את  מעסיקם  השני  .  
"  אם  עד  עתה  הכרנו  צוותי  עבודה  ברמת  הארגון  הבודד  ,  כיום  מתרבים  צוותים  בין  ארגוניים  .  
במקום  צוות  אחד  שחוצה  ארגון  אחד  ,  קמים  צוותים  חוצי  ארגונים  "  ,  אומרות  מנור  ואביטל  .  
"  ההזדהות  של  עובדים  עם  ארגונם  -  מעסיקם  נחלשת  ;  נאמנותם  כבר  אינה  דבר  מובן  מאליו  ;  את  מקומן  תופסת  הזדהות  העובדים  עם  הפרויקטים  שבהם  הם  עוסקים  ,  ואלה  משותפים  לשני  הארגונים  .  
אין  זהות  חד  ערכית  בין  הפרויקט  לארגון  "  .  
בעיה  זו  של  נאמנות  עובדים  המתפצלת  ,  אם  כי  אולי  לא  בצורה  שווה  ,  בין  הארגון  המעסיק  אותם  ,  לבין  הארגון  עמו  הם  משתפים  פעולה  מתוקף  תפקידם  כאנשי  פיתוח  ,  שיווק  ,  שירות  או  מכירות  ,  מטרידה  יותר  ויותר  את  דרג  המנהלים  .  
מצד  אחד  הם  זקוקים  לעובדים  ,  ומצד  שני  עליהם  להבטיח  את  המשך  הזדהותם  עם  הארגון  המעסיק  .  
עם  בעיה  זו  ,  אומרות  השתיים  ,  יש  להתמודד  באמצעות  בניית  מסלולי  קידום  מקצועי  ומתן  תפקידים  מאתגרים  ,  בצד  מערכות  תגמול  הולמות  .  
