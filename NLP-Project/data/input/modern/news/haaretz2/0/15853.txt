עדכון  אחרון  -  01:12  07/03/01  בתוך  הכסף  /  מירב  ארלוזורוב  חדוות  המצגות  לפני  כשלושה  שבועות  ערכו  מנהלי  השופרסל  מצגת  פרטית  (  פרזנטציה  )  בפני  גופי  ההשקעה  של  בנק  הפועלים  .  
לאחר  תום  המצגת  נרשמה  התעוררות  במניית  שופרסל  ,  ובשוק  ההון  הישראלי  רווחו  השמועות  כי  במצגת  חשפה  החברה  פרטים  מעניינים  בנוגע  לרווחיות  הצפויה  שלה  .  
בירור  בקרב  הנוכחים  מקבוצת  בנק  הפועלים  העלה  דווקא  את  ההפך  המוחלט  .  
נציגי  הבנק  טענו  כי  המצגת  היתה  מאכזבת  במיוחד  ,  ואפילו  על  השאלה  כיצד  השפיעו  האירועים  הביטחוניים  על  פעילות  השופרסל  סירבו  נציגי  החברה  לענות  .  
המשבר  בשוק  ההון  נוגס  גם  בחדוות  המצגות  .  
האירועים  הפרטיים  המפוארים  שבהם  אירחו  חברות  את  קהילת  שוק  ההון  למזנון  עשיר  באחד  מבתי  המלון  התל  -  אביביים  הגדולים  ,  היו  פעם  אירועי  מפגש  מקובלים  של  פעילי  השוק  .  
באירועים  הציגו  החברות  בפני  הקהילה  את  מצבן  העסקי  ואת  הערכותיהן  לגבי  עתיד  החברה  .  
דיווחים  על  עסקות  גדולות  שמתכננת  החברה  לעשות  ,  כמו  הערכות  (  כלליות  או  מדויקות  )  לגבי  הרווחיות  הצפויה  שלה  ,  היו  תמיד  חלק  מהסוכריות  שניתנו  במפגשים  האלו  .  
בתקופות  גאות  ,  כשגל  ההנפקות  היה  בשיאו  ,  נערכו  אפילו  כמה  מצגות  כאלה  ביום  .  
החברה  המנפיקה  היתה  מזמינה  את  נציגי  שוק  ההון  כדי  להציג  את  עצמה  ,  ולשכנע  את  פעילי  השוק  לקנות  את  מניותיה  .  
למעשה  ,  המצגת  היתה  ונשארה  הכלי  הנפוץ  ביותר  לעריכת  רוד  שאו  בישראל  .  
עם  התקדמות  הגלובלזיציה  וחדירת  הנורמות  האמריקאיות  לשוק  ההון  המקומי  ,  החלה  להסתמן  גם  התופעה  של  הפיכת  המצגת  לאירוע  שנתי  (  או  דו  שנתי  )  קבוע  של  מפגש  החברה  עם  קהילת  המשקיעים  הגדולים  בה  ,  וזאת  לצורך  טיפוח  הקשר  ועידוד  המשקיעים  להמשיך  ולהחזיק  במניותיה  .  
דבר  זה  דומה  למפגשים  שעורכים  מנהלי  חברות  אמריקאיות  עם  קבוצת  האנליסטים  המסקרים  אותן  .  
אלא  שמהפאר  וההדר  לא  נותר  בשנה  האחרונה  הרבה  .  
המניע  העיקרי  למצגות  ,  גל  ההנפקות  ,  חדל  מלהתקיים  .  
גם  המפגש  השנתי  של  החברה  עם  משקיעיה  איבד  מעוקצו  ,  בשל  מיעוט  הפעילות  ובעיות  הסחירות  בשוק  .  
כיום  נערכות  רק  מצגות  מעטות  ,  ומרבית  החברות  מעדיפות  להיפגש  פנים  אל  פנים  עם  בתי  ההשקעה  הרלוונטיים  -  במשרדי  בתי  ההשקעות  או  במשרדי  החברות  עצמן  -  ולא  לערוך  אירועים  יקרים  ומנקרי  עיניים  לשוק  כולו  .  
גם  המפגשים  האלו  נערכים  בצל  שינוי  תקנות  האנליסטים  בארה"ב  .  
התקנות  החדשות  של  רשות  ניירות  ערך  האמריקאית  (  SEC  )  אוסרות  על  חברה  למסור  מידע  בלעדי  לאנליסטים  ,  ומחייבות  את  החברות  לחשוף  כל  מידע  שנמסר  לאנליסט  גם  לציבור  הרחב  .  
הכללים  האלו  חלים  גם  על  רוד  שאו  ועל  פרזטנציות  שם  .  
אם  בפרזנטציה  נמסר  מידע  בלעדי  ,  הוא  צריך  להיות  מופץ  אחר  כך  לציבור  ,  וזאת  כדי  שלא  ייווצר  מצב  שרק  הנוכחים  בפרזנטציה  -  רבים  וגדולים  ככל  שיהיו  -  ייהנו  ממידע  עודף  על  מצב  החברה  .  
בשוק  הישראלי  לא  הותקנו  לפי  שעה  תקנות  דומות  ,  ויש  אי  בהירות  עד  כמה  בחרו  החברות  הישראליות  לאמץ  באופן  וולנטרי  את  התקנות  האמריקאיות  .  
המפגש  עם  השופרסל  הוא  עדות  לאימוץ  כזה  ,  שנובע  כנראה  מהעובדה  ששופרסל  היא  מניה  דואלית  הנסחרת  גם  בניו  יורק  .  
במפגש  שערכה  שלשום  חברת  קריקס  (  שנסחרת  בניו  יורק  ולונדון  )  ,  להבדיל  ,  נמסר  לנוכחים  בראשונה  על  משאים  ומתנים  מתקדמים  שהחברה  מנהלת  עם  משקיעים  אסטרטגיים  בה  .  
עיתונאי  שהיה  נוכח  במפגש  דאג  לפרסומו  ברבים  .  
אילו  לא  היה  נוכח  ,  כנראה  שרק  באי  המפגש  ומקורביהם  בשוק  היו  נהנים  מהמידע  .  
